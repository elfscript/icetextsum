Lögmaður Stefáns Loga Sívarssonar fylgdist með því hvernig líf hans tók skarpa dýfu og sá hann falla í fen fíkniefnaneyslu. 
Hann segir það hafa gerst þegar hann var ranglega dæmdur fyrir nauðgun í janúar 2013. 
Þetta kom fram í upphafi málflutningsræðu Vilhjálms H. Vilhjálmssonar, lögmanns Stefáns Loga, við aðalmeðferð í máli ákæruvaldsins gegn Stefáni Loga.
Vilhjálmur nefndi jafnframt að Stefán Logi hefði verið alfarið sýknaður í Hæstarétti af kynferðisbrotinu „og er sá dómur áfellisdómur yfir lögreglu, ákæruvaldinu og virðulegum héraðsdómi, í því máli.“ 
Hann sagði að eftir að Stefán Logi var hnepptur í gæsluvarðhald hafi hann hætt allri neyslu á ný og sé á meðferðargangi á Litla-Hrauni. 
Þar sé hann til fyrirmyndar.