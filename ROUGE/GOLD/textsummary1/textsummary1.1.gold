Bændur á tánum vegna illviðrisspár.
Bændur um allt Norðurland eru á tánum vegna illviðrisspár um komandi helgi. 
Víða er fundað í kvöld og svo gæti farið að göngur hefjist sumstaðar strax á morgun. 
Óveðrið í september fyrir ári síðan er mönnum að sjálfsögðu í fersku minni en þá drápust yfir 3.500 kindur í Þingeyjarsýslu og Eyjafirði. 
„Við tökum enga sénsa á svona löguðu. Menn eru með svona frekar neikvæðan fiðring núna, horfandi á allar veðurspár og hringjandi hver í annan fram og til baka,“ segir Þórarinn Ingi Pétursson, bóndi á Grýtubakka í Höfðahverfi. 
Þórarinn segir að þegar sé byrjað að tala við þann mannskap sem farið hefur í göngur síðustu haust þannig að menn verði í startholunum ef þurfa þykir í fyrramálið.
