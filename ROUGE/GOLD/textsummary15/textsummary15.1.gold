Afar misjafnt er eftir löndum hvernig brotthvarf frá námi er skilgreint. 
Sumir þeirra sem teljast brotthvarfsnemendur hér á landi, myndu teljast útskrifaðir í öðrum Evrópulöndum. 
Að sögn Magnúsar Þorkelssonar, skólameistara Flensborgarskólans, er afar misjafnt er eftir löndum OECD og ESB/EES hvernig brotthvarf úr framhaldsskólum er skilgreint. 
Skipulag skólakerfa væri mismunandi á milli landa, skil á milli grunn- og framhaldsskóla mismunandi og aðgengi að framhaldsskólum misjafnt. 
Hann benti á að inntökuhópar framhaldsskólanna væru afar ólíkir. 
Sumir tækju einungis við nemendum með háar einkunnir, aðrir tækju nánast við öllum nemendum. 
Það hefði áhrif á samanburð á milli skóla. 
Hann sagði að nokkur hópur þeirra sem væru skilgreindir sem brotthvarfsnemendur hefði lokið tilskildum einingafjölda, en hefði engu að síður ekki lokið stúdentsprófi. 
„Í mörgum löndum OECD og Evrópulöndum væri þessi hópur skilgreindur sem útskrifaður,“ sagði Magnús.