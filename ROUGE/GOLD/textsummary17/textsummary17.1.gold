Guðbjörg Kristín Ludvigsdóttir, endurhæfingarlæknir á Grensás, segir að á Íslandi séu á bilinu tíu til tuttugu manns aflimaðir á hverju ári. 
Tíðnin sé heldur sveiflukennd en mest hafi það verið árið 2011, þegar 25 manns voru aflimaðir.
„Í Bandaríkjunum eru um 185 þúsund manns aflimaðir á ári og ef þær tölur eru yfirfærðar á Ísland ættu um 185 manns að vera aflimaðir hér á landi árlega. 
Þannig að við erum með mun lægri tíðni en margar aðrar þjóðir, sem betur fer,“ segir hún.
Guðbjörg Kristín segir að oftast sé það eldra fólk sem missir útlim. 
Um 80% þeirra sem eru aflimaðir séu sextíu ára og eldri. 
Þá séu verkjavandamál einnig stórt vandamál. 
Segir hún að um 80% þeirra sem eru aflimaðir séu með verki í stúf eða draugaverki. 
Mjög misjafnt sé hvenær verkirnir komi fram. Það geti verið eftir nokkra daga eða jafnvel mánuði. 
„Sumir hafa þá alla ævi meðan þeir dofna hjá sumum eftir vissan tíma,“ segir hún.