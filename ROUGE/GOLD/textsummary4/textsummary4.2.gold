„Þetta kom okkur mjög á óvart,“ segir Kristján Baldvinsson læknanemi, en hann hlaut fyrstu verðlaun fyrir vísindaverkefni á árlegu vísindaþingi norrænna hjarta- og lungnaskurðlækna (SATS) í Vilníus í Litháen um nýliðna helgi. 
Verkefninu lýsir Kristján svo: „Við ákváðum að skoða hvernig öldruðum vegnar eftir skurðaðgerðir, meðal annars vegna hækkandi hlutfalls aldraðra í samfélaginu. 
Mikilvægt er að vita hvernig fólki farnast eftir aðgerðir við lungnakrabbameini, hversu mikið gagn það hefur af aðgerðunum. 
Í stuttu máli kom Ísland mjög vel út úr rannsókninni,“ segir hann.  
Þetta er í fyrsta skipti sem Íslendingur hlýtur verðlaunin og vakti sérstaka athygli að læknanemi skyldi hljóta þessa viðurkenningu. 
Kristján hlaut sem fyrr segir verðlaun fyrir besta erindið, en við mat á erindunum var bæði horft til vísindalegs innihalds og flutnings. 