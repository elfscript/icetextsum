Tíðni ristilkrabbameins hefur aukist mikið hér á landi á undanförnum árum og láta nú fimmtíu og tveir lífið á ári hverju vegna meinsins.  
Friðbjörn R. Sigurðsson, yfirlæknir almennra lyflækninga á Landspítalanum, segir mikilvægt að hefja skipulega skimun vegna meinsins.
„Á síðustu fimmtíu árum hefur tíðni krabbameins í ristli og endaþarmi þrefaldast hjá körlum og tvöfaldast hjá konum“, segir Friðbjörn. 
Fimmtíu og tveir sjúklingar láti lífið á ári hverju vegna ristilkrabbameins. 
Sigríður Snæbjörnsdóttir, verkefnastjóri hjá Krabbameinsfélagi Íslands, vakti athygli á mikilvægi hópleitar að ristilkrabbameini í aðsendri grein í Morgunblaðinu í dag. 
Sigríður vísar í niðurstöður danskrar rannsóknar en ætla má að hópleit í aldurshópnum 60 til 69 ára hér á landi geti leitt til 18% lækkunar á dánartíðni og forðað 17 manns frá dauða ef þessum aldurshópi er fylgt eftir í 10 ár. 
Hér er gert ráð fyrir að leitað sé að blóði í hægðum. 