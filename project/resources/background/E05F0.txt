VIÐEYJARSTOFA verður opin um hvítasunnuhelgina og mun Múlakaffi sjá um veitingasölu samkvæmt samkomulagi við Árbæjarsafn og verða ferðir frá Miðbakka og Sundahöfn. Enn hafa þó ekki tekist samningar um varanlegan veitingarekstur í eyjunni.
Eins og kunnugt er bauð enginn í veitingarekstur í eyjunni í útboði sem fór fram í mars sl. 
Guðný Gerður Gunnarsdóttur borgarminjavörður segir að ekki þurfi að bjóða reksturinn aftur út þar sem verkefnið sé ekki útboðsskylt. Engu að síður hafi verið ákveðið að bjóða reksturinn út til að gefa áhugasömum aðilum kost á að bjóða í verkefnið. Þar sem enginn hafi boðið í reksturinn hafi verið rætt við Múlakaffi um að fyrirtækið taki að sér reksturinn en samningar um það hafi ekki tekist. 
Í útboðinu var gert ráð fyrir að samið yrði um reksturinn til 4 1/2 árs og hægt væri að framlengja samninginn tvisvar um eitt ár í senn. 
Ferðir út í Viðey um hvítasunnuhelgina, laugardag, sunnudag og mánudag, verða sem hér segir: Frá Miðbakka Reykjavíkurhafnar kl. 13 og 14. Frá Viðey til Reykjavíkurhafnar kl. 14.30 og 15.30. Frá Sundahöfn kl. 13, 14, 15, 16 og 17. Frá Viðey til Sundahafnar kl. 14.15, 15.15, 16.15 og 18.15. Reglubundnar áætlunarferðir hefjast á þriðjudeginum en samkvæmt annarri áætlun.
