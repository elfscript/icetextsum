FINNSKI farsímaframleiðandinn Nokia hefur samið við sjónglerjaframleiðandann Carl Zeiss um að nota linsur frá fyrirtækinu í myndavélasíma sína hér eftir. Segir í tilkynningu að með þessu vilji fyrirtækin framleiða hágæða myndavélasíma, enda bæði leiðandi á sínu sviði. Notendur símanna munu geta tekið, sent, vistað og prentað myndir af meiri gæðum en áður hefur þekkst. Talsmenn Nokia segja að með samningnum við Carl Zeiss sé verið að undirstrika áherslur sínar og metnað í framleiðslu á myndbúnaði, enda sé Carl Zeiss eitt virtasta fyrirtæki heims í ljósmyndaiðnaðinum. Fyrsti Nokia síminn sem búinn verður linsum frá Carl Zeiss heitir Nokia N90 Multimedia og var hann settur í sölu nýverið.
