Eftir Jón Pétur Jónsson jonpetur@mbl.is TVEGGJA daga tungumálaráðstefnu, Samræður menningarheima, sem haldin var til heiðurs Vigdísi Finnbogadóttur, lauk í gær, en þá fagnaði Vigdís 75 ára afmæli sínu.
Fjöldi gjafa og heillaóska barst Vigdísi. M.a. barst kveðja frá Margréti Þórhildi Danadrottningu og ríkisstjórn Íslands. 
Þá var Stofnun Vigdísar Finnbogadóttur styrkt með fjárframlögum. Søren Langvad frá fyrirtækinu E. Phil & Søn gaf styrktarsjóði Stofnunar Vigdísar Finnbogadóttur 10 milljónir kr. nýverið. 
Einnig bárust stofnuninni tæpar þrjár milljónir kr., eða 300 þúsund sænskar kr., frá seðlabankanum í Svíþjóð til þess að vinna að þróun stofnunarinnar sem alþjóðlegrar tungumálastofnunar eða heimkynna tungumála, eins og fram kom í einni málstofunni á ráðstefnunni. Þannig fái stofnunin alþjóðlegt hlutverk til lengri tíma litið. Þar verði safnað og varðveitt gögn um tungumál og menningu tengda tungumálum. 
Þá ætlar Robert Bosch-stofnunin í Þýskalandi að styrkja að umtalsverðu leyti gerð þýsk/íslenskrar orðabókar. 
Margar gjafir
Dönsk stjórnvöld gáfu svo rúmar tvær milljónir til rannsóknarverkefnis sem tengist eldri Dönum á Íslandi. Í tilefni af afmæli Vigdísar ákvað stjórn Landverndar að gróðursetja 75 bjarkir í Alviðru, en Vigdís er verndari Landverndar. 
Í tilkynningu frá Landvernd segir að þessi tré muni mynda Vigdísarrjóður og að það muni verða skjól þeim börnum sem í framtíðinni sækja fræðslu og útivist í Alviðru. 
Síðast en ekki síst fékk Vigdís að gjöf bók sem heitir Ordenes slotte - om sprog og litteratur i Norden. 
Bókin er gefin út í tengslum við afmæli Vigdísar og er norrænt rit sem fjallar um bókmenntir og tungumál Norðurlandanna. 
Í upphafi bókarinnar er að finna kveðjur frá Norðurlandabúum til Vigdísar.
