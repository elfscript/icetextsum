ÍSLENSKI landsliðsframherjinn Hannes Þ. Sigurðsson verður ekki dæmdur í leikbann vegna atviks sem átti sér stað í leik Viking frá Stavanger og Lilleström þar sem Hannes er sakaður um að hafa vísvitandi gefið varnarmanni Lilleström, Frode Kippe, olnbogaskot í andlitið. Kippe sem á sínum tíma lék með Liverpool í ensku úrvalsdeildinni og síðar Stoke City lék ekkert meira með Lilleström eftir atvikið og forsvarsmenn liðsins voru æfir út í Hannes sem fékk gult spjald fyrir brotið. Kippe er brotinn á tveimur stöðum í andlitinu og verður frá í a.m.k. 4 vikur. Hinsvegar gerði dómari leiksins ekki grein fyrir atvikinu í skýrslu sinni eftir leikinn og af þeim sökum er málinu nú lokið. Ekki er hægt að úrskurða leikmenn í leikbann af myndbandsupptökum frá leikjum í norsku knattspyrnunni og mun norska knattspyrnusambandið ekki taka málið fyrir af þeim sökum.
