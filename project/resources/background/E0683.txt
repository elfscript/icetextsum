HJÁLPARSTARF kirkjunnar tók í gær við rúmum 8 milljónum króna frá fulltrúum tónlistarfólks og aðstandendum söfnunarinnar «Hjálpum þeim». Framlagið verður sent til Pakistan þar sem Alþjóðaneyðarhjálp kirkna, ACT, heldur áfram neyðar- og uppbyggingarstarfi þrátt fyrir erfiðar aðstæður.
Alls voru 10 þúsund diskar gefnir út fyrir jólin og seldust þeir upp á nokkrum dögum. Upplagið skilaði um 10 milljónum króna en af því er greiddur 24,5% virðisaukaskattur til hins opinbera. Hjálparstarf kirkjunnar hér á landi fær ekki fasta styrki frá ríkinu. Til samanburðar nemur styrkur norska ríkisins til Hjálparstarfs kirkjunnar þar í landi um 56% af heildarveltu samtakanna eða sem nemur 354 milljónum norskra króna. 
Þegar hefur verið gefið út 4 þúsunda diska viðbótarupplag af «Hjálpum þeim» og mun söluandvirði þess einnig renna til hjálparstarfsins. Þá hafa höfundar lagsins, Axel Einarsson og Jóhann G. Jóhannsson, ákveðið að gefa höfundarlaun sín til Hjálparstarfs kirkjunnar. 
Shabana Zaman, pakistönsk kona búsett hér á landi, veitti framlaginu móttöku fyrir hönd pakistönsku þjóðarinnar. 
Þetta kemur fram í fréttatilkynningu frá Hjálparstarfi kirkjunnar.
