FIMM menn sem handteknir voru í Írak í gær eru sagðir hafa viðurkennt að hafa tekið af lífi Margaret Hassan, forstöðukonu Care-hjálparsamtakanna.
Hassan, sem var 59 ára gömul, var rænt í október í fyrra. Myndband sem sýndi aftöku hennar var birt um mánuði síðar en lík hennar hefur ekki fundist. Hún hafði búið í Írak í 30 ár og var gift Íraka. 
Talsmaður breska sendiráðsins í Bagdad sagði að ýmsir munir sem talið væri að verið hefðu í eigu Margaret Hassan hefðu fundist í húsinu þar sem mennirnir voru í felum. Þar mun ræða um fatnað í eigu hennar, skjöl og tösku. 
Embættismaður í innanríkisráðuneyti Íraks sagði í samtali við AFP -fréttastofuna að alls hefðu 11 menn verið handteknir. Fimm þeirra hefðu viðurkennt að hafa tekið þátt í ráninu á Hassan og aftöku hennar. Þessar upplýsingar höfðu þó ekki fengist staðfestar í gærkvöldi og ekki var fyllilega ljóst hversu margir voru handteknir. 
Mannfall í Bagdad
Fjórtán Írakar, þar af fimm lögreglumenn og ung stúlka, týndu lífi í árásum í Bagdad í gær. Byssumenn tóku lögreglumennina af lífi þar sem þeir sváfu í varðstöð í suðurhluta borgarinnar. En stúlkan týndi lífi ásamt fimm öðrum er bílsprengja sprakk í borginni þegar bandarísk herbílalest fór um. 
1.500 Kúrdar í fjöldagröf
Sérfræðingar rannsaka nú fjöldagröf sem fundist hefur í suðurhluta Írak. Talið er að hún geymi jarðneskar leifar um 1.500 Kúrda sem Saddam Hússein, þáverandi einræðisherra í Írak, lét taka af lífi. 
Fjöldagröfin samanstendur af 18 grunnum skurðum nærri bænum Samawa. Talið er að fólkið hafi verið tekið af lífi seint á níunda áratug liðinnar aldar, sennilega árið 1988. Það var handtekið og flutt frá Norður-Írak og er það hald sérfróðra að fórnarlömbin hafi verið látin stilla sér upp á barmi skurðanna. Síðan hafi Kúrdarnir verið teknir af lífi með mikilli vélbyssuskothríð. 
Börn og konur eru mikill meirihluti fórnarlambanna ef marka má þær upplýsingar sem nú liggja fyrir. Af 113 líkum sem grafin hafa verið upp hafa öll nema fimm þeirra verið af konum og börnum. Klæðnaður fólksins tekur af allan vafa um það að fórnarlömbin voru Kúrdar. Saddam Hússein lét einnig beita efnavopnum gegn Kúrdum árið 1988 þegar þúsundir manna voru myrtar í árás á bæinn Halabja. 
300 fjöldagrafir í Írak
Bærinn Samawa er um 300 kílómetra suður af höfuðborginni, Bagdad. Fjöldagröfin fannst í fyrra en rannsókn á henni hófst nú í aprílmánuði. Íraskir embættismenn segja að í landinu sé að finna tæplega 300 fjöldagrafir, sem geyma líkamsleifar fórnarlamba Saddams Hússeins. Fráfarandi mannréttindaráðherra írösku bráðabirgðastjórnarinnar, Bakhtiar Amin, sagði í janúarmánuði að um 300.000 lík væri að finna í fjöldagröfum í Írak.
