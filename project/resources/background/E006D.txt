Lögfræðingar poppstjörnunnar Michaels Jacksons hafa farið fram á að dómari lýsi réttarhöldin yfir honum ómerk þar sem þeir hafi sannanir fyrir því að eitt af vitnum saksóknara hafi rætt vitnisburð sinn utan réttarsalarins en það er brot á reglum réttarins. Dómarinn kvaðst ætla að kynna sér málið og íhuga það í næstu viku.
Kviðdómur í málinu heyrði í gær vitnisburð lögfræðingsins Larrys Feldmans um fyrri ásakanir drengs á hendur Jackson um kynferðislegt ofbeldi en Feldman greindi frá því að Jackson hefði greitt þeim dreng ótilgreinda fjárhæð árið 1993 fyrir að láta málið niður falla. 
Þá kom fram við réttarhöldin í gær að ekki hefði fundist neitt erfðaefni drengsins, sem nú sakar Jackson um kynferðislegt ofbeldi, í rúmi Jacksons er húsleit var gerð á búgarði hans fyrir tveimur árum.
