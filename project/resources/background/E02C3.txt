Að minnsta kosti 12 manns fórust í gærmorgun þegar langferðabifreið fór út af veginum og ofan í gil í svissnesku fjallaskarði.
Í bílnum voru 28 farþegar auk ökumanns og slösuðust 15, þar af fjórir mjög alvarlega. Að sögn lögreglu voru aðstæður slæmar en mikill snjór er enn í Ölpunum, þar hefur raunar snjóað óvenjumikið, miðað við árstíma, síðustu daga. 
Um 200 björgunarmenn, 15 sjúkrabílar og þyrlur komu strax á vettvang en langferðabifreiðin fór út af í Stóra Bernhardsskarði og féll 150 metra niður í gilið. Allir í bílnum voru Svisslendingar.
