Yfirskrift tónleika kammerkórs Mosfellsbæjar er «Nú vorljóðin óma». Efnisskráin er mjög fjölbreytt og inniheldur hún verk frá öllum helstu tímabilum sögunnar, þar sem þekktustu tónskáld tónlistarsögunnar koma við sögu. 
Meðal tónskálda eru ensku endurreisnartónskáldin J. Dowland og Henri VIII, ítölsku meistararnir L. da Vidana, G.P. Palestrina, G. Caccini og G. Carissimi, og svo klassísku Vínarmeistararnir J. Haydn og W.A. Mozart. Einnig verða sungin nokkur íslensk þjóðlög í útsetningu Hafliða Hallgrímssonar, Jóns Ásgeirssonar og Gunnars Reynis Sveinssonar. Þá verða sungin tvö gospellög, annað í útsetningu A. Thomas og hitt eftir E.M. Sontonga. 
Verkefnin eru frá mörgum ólíkum löndum og eru þau öll sungin á frummáli sínu. Í lok tónleikanna verður boðið upp á fjöldasöng. Kórstjóri Kammerkórs Mosfellsbæjar er Símon H. Ívarsson og meðleikari er Arnhildur Valgarðsdóttir. Vortónleikar Kammerkórs Mosfellsbæjar verða á morgun, sunnudaginn 1. maí, kl. 16 í Þrúðvangi, Álafossvegi 20, í Mosfellsbæ.
