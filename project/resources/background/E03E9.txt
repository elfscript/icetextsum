HÆSTIRÉTTUR hefur hafnað kröfu lögreglustjórans í Reykjavík um að IP fjarskiptum ehf. verði með dómsúrskurði gert skylt að veita lögreglu upplýsingar um hver hafi verið notandi tiltekinnar ip-tölu sem er skráð hjá fyrirtækinu en lögregla taldi sig þurfa að fá þær upplýsingar til að upplýsa innbrot á vefsíðu tölvuverslunarinnar Task. Ip-tala er einskonar einkennismerki tölva og hefur hver nettengd tölva sérstaka ip-tölu. 
Þeir sem brutust inn á vefsíðuna sendu um 1.300 manns á póstlista verslunarinnar tölvupóst sem innihélt grófa klámmynd og settu auk þess klámmynd inn á heimasíðu hennar. Í dómi Hæstaréttar kemur fram að svo virðist sem tveir aðilar tengist málinu og stafi ip-tölur þeirra annars vegar frá Bandaríkjunum en hins vegar frá Íslandi. 
Af hálfu lögreglu var bent á að þýðing netsins í viðskiptalífinu hefði stóraukist undanfarin ár, sérstaklega vegna vefsíðna fyrirtækja og einstaklinga. Því yrði að telja að ríkir almannahagsmunir væru fyrir því að lögreglu tækist að upplýsa innbrot í heimasíður. Héraðsdómur Reykjavíkur féllst ekki á það og benti á að rannsóknarúrræðum lögreglu væru settar þröngar skorður vegna tillits til friðhelgi einkalífs manna. Með tilliti til gagna málsins yrði ekki talið að brotið beindust gegn verulegum hagsmunum. Hæstiréttur féllst einnig á þetta sjónarmið.
