FERILL Framara undanfarin sex ár er með ólíkindum. Hvert einasta haust, frá árinu 1999, hafa þeir verið í bullandi fallhættu í lokaumferð Íslandsmótsins, en alltaf náð að sleppa fyrir horn á síðustu stundu. Í fyrra virtust þeim allar bjargir bannaðar þegar þeir steinlágu fyrir Keflavík í síðustu umferðinni en þá urðu aðrir þeim til bjargar.
Grétar Hjartarson jafnaði fyrir Grindavík gegn Víkingi á lokamínútunum í þeirri viðureign og þar með féllu Víkingar en Framarar sluppu enn eitt árið. Að þessu sinni með aðeins 17 stig, sem sjaldan hafa nægt til að haldast í deildinni.
Flest þessara sex ára hafa «sérfræðingar» reiknað með betri árangri en þetta hjá liði Fram. Þar hafa hlutirnir hinsvegar alltaf fallið smám saman í sama farið, ef liðið hefur ekki verið í fallsæti allt sumarið og síðan bjargað sér á endasprettinum, hefur það sogast niður í fallbaráttuna þegar haustlægðirnar hafa farið að gera vart við sig. 
Framarar vonast eftir því að dönsk áhrif komi þeim til bjargar í ár. Þeir hafa fengið til sín tvo danska miðjumenn, ásamt því að Íri á að þétta varnarleikinn, og þá hafa orðið þó nokkrar aðrar breytingar á leikmannahópnum sem hefur styrkst nokkuð frá því í fyrra. Frömurum hefur hinsvegar gengið undan og ofan á undirbúningstímabilinu, þeir komust ekki áfram úr riðlakeppni deildabikarsins og á lokasprettinum fyrir Íslandsmótið virtist enn vanta takt í leik liðsins. 
Sem fyrr leika Framarar heimaleiki sína á Laugardalsvellinum. Það er þeim að vissu leyti fjötur um fót því þar er erfiðara að mynda góða heimaleikjastemmningu en á minni völlum. Hans Mathiesen frá Horsens
Heiðar Ingi Ólafsson frá Völsungi 
Ingólfur Þórarinsson frá Selfossi 
Ívar Björnsson frá Fjölni 
Kim Nörholt frá Fredericia 
Kristófer Sigurgeirsson frá 
Breiðabliki 
Ross McLynn frá Sligo Rovers 
Víðir Leifsson frá FH 
Þorbjörn Atli Sveinsson frá Fylki 
Þórhallur Dan Jóhannsson frá 
Fylki 
Baldur Bjarnason, hættur 
Fróði Benjaminsen í B36 
Hans Fróði Hansen í Breiðablik 
Jón Gunnar Gunnarsson, hættur 
Kristján Brooks, hættur 
Martin Beck Andersen í AGF 
Ragnar Árnason í Stjörnuna 
Knattspyrnufélagið Fram
Stofnað: 1908. 
Heimavöllur: 
Laugardalsvöllur. 
Aðsetur félags: Íþróttahús Fram, Safamýri 26, 108 Reykjavík. 
Sími: 5335600 (Völlur: 510 2914). 
Fax: 5680495. 
Netfang: knattspyrna@fram.is 
Heimasíða: www.fram.is 
Framkvæmdastjóri: Brynjar Jóhannesson. 
Þjálfari: Ólafur H. Kristjánsson. 
Aðstoðarþjálfari: Ólafur Ólafsson. 
Sjúkraþjálfari: Pétur Örn Gunnarsson. 
Markmannsþjálfari: Eiríkur Þorvarðarson. 
Liðsstjórar: Þuríður Guðnadóttir og Brynjólfur Hjartarson. 
Formaður meistaraflokksráðs: Steinar Þór Guðgeirsson. 
Formaður Fram, Fótboltafélags Reykjavíkur: Steinar Þór Guðgeirsson. 
Íslandsmeistari: (18) 1913, 1914, 1915, 1916, 1917, 1918, 1921, 1922, 1923, 1925, 1939, 1946, 1947, 1962, 1972, 1986, 1988, 1990. 
Bikarmeistari: (7) 1970, 1973, 1979, 1980, 1985, 1987, 1989. «ÉG er ekki sammála þeim sem spá Frömurum slæmu gengi í sumar og reikna með því að þeir vinni á eftir mörg erfið ár og verði í kringum fimmta sætið þegar upp verður staðið. Ég byggi það fyrst og fremst á því að það er komin meiri festa á liðið en áður með nýjum þjálfara, Ólafi H. Kristjánssyni , en það varð ákveðin hugarfarsbreyting hjá Frömurum eftir að hann tók við þeim um mitt síðasta sumar,» segir Gunnar Guðmundsson, þjálfari 1. deildar liðs HK, sem lagði Framara tvívegis að velli á undirbúningstímabilinu.
«Fram hefur kannski ekki sýnt mikil tilþrif á undirbúningstímabilinu en það segir ekki allt. Framarar hafa stundum gert það gott á veturna en síðan hefur leiðin legið niður á við um sumarið. Ég á von á því að það verði góður stígandi í liðinu, alveg frá mótsbyrjun. Vissulega ræðst þetta mikið af því hvernig Framarar hefja tímabilið og hvort þeim tekst að öðlast nægilega mikið sjálfstraust til að komast úr neðri hluta deildarinnar. Eins byggist þetta á því að lykilmenn liðsins verði lausir við meiðsli. 
Fram er með góðan markvörð, Gunnar Sigurðsson , sem er kominn með mikla reynslu og hélt liðinu oft á floti í fyrra. Vörnin fyrir framan hann er hinsvegar talsvert spurningarmerki. Ef Eggert Stefánsson og Ross McLynn verða í lagi, þá ættu Framarar ekki að lenda í vandræðum en þeir geta lent í talsverðu basli ef meiðsli hrjá þá eitthvað áfram. 
Miðjan hefur styrkst mikið með tilkomu Dananna tveggja og verður sterk í sumar. Kim Nörholt er liðinu sérstaklega mikill fengur, hann er sterkur og reyndur leikmaður, mjög yfirvegaður og kann greinilega mikið fyrir sér. Hans Mathiesen er hinsvegar ungur og óreyndur og er meira spurningarmerki. 
Sóknarleikur Fram mun standa og falla með því hvort Ríkharður Daðason verður í lagi. Liðið er allt annað með hann innanborðs, hann er stöðugt ógnandi og afar sterkur í föstum leikatriðum. Andri Fannar Ottósson er góður sóknarmaður en heldur ekki uppi sóknarleik liðsins upp á eigin spýtur. 
Síðan eiga Framarar marga unga og efnilega leikmenn sem geta látið til sín taka í sumar ef þeim verður sýnt nægilegt traust. Ívar Björnsson var geysilega sterkur með Fjölni og hlýtur að geta spjarað sig vel með Fram, Selfyssingurinn Ingólfur Þórarinsson lofar góðu, sem og þeir Víðir Leifsson og Heiðar Geir Júlíusson .»
