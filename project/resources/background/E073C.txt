Það er að mörgu leyti ótrúlegt að fyrirbæri á borð við Food and Fun skuli hafa náð að skjóta rótum í Reykjavík. Í fyrsta lagi voru menn ekkert yfir sig spenntir fyrst þegar þessi hátíð fór af stað, hvorki allir veitingamenn sem tóku þátt né viðskiptavinirnir. Ég man eftir að hafa heyrt frá veitingamönnum að þeim þótti þetta fyrst og fremst vera eitthvert vesen og þeir sáu ekki heldur tilganginn í því að vera að taka einhverja útlendinga inn í eldhúsið til sín og trufla þar með hina hefðbundnu starfsemi sína. 
Það var líka hægara sagt en gert að fá íslenska veitingahúsagesti til að taka þátt enda getur það verið mjög íhaldssamur og vanafastur hópur, auk þess sem 90% þeirra sem fara út að borða gera það á laugardagskvöldi. 
 Við skulum ekki hafa mörg orð um viðbrögð heimspressunnar fyrst um sinn. 
En með seiglu og þrjósku hefur tekist að festa Food and Fun rækilega í sessi, það rækilega að nú eru flestir farnir að bíða eftir hátíðinni fullir eftirvæntingar og spennu - ekki einungis veitingahúsagestir, heldur líka þeir matreiðslumenn sem taka þátt. 
Þetta er nefnilega ekkert voðalega stór heimur veitingaheimurinn. Það þekkja allir helstu kokkar í Washington hver annan og sömu sögu má segja um norræna kokka eða franska. Þannig að ef menn koma heim yfir sig hrifnir og segja sögur af því hversu frábært það hafi verið og gaman að taka þátt í þessari hátíð þá fer það skyndilega að verða keppikefli þeirra sem heima sátu að taka þátt næst. Þessum áfanga virðist hafa tekist að ná. 
Það er nefnilega ekki einleikið hversu vel hefur gengið að fá framúrskarandi kokka af toppveitingahúsum til að setjast upp í flugvél til Íslands og taka þátt í matarhátíð í nyrstu höfuðborg veraldar. 
 Food and fun er kannski ekki orðin að heimsviðburði en þessi hátíð er orðin að alvöru viðburði. Það sést á þeim sem taka þátt ár eftir ár sem matreiðslumenn og dómarar í keppninni, það sést á fjölmiðlaathyglinni og því að borgarstjórinn í höfuðborg Bandaríkjanna sækist eftir því að koma og taka þátt. Ég fann það rækilega er ég heimsótti Washington í tvígang í fyrra að Food and Fun er hugtak sem allir þekkja í veitingahúsageiranum. Hátíðin er komin á dagatalið hjá mönnum. 
Enn á ný koma hingað margir af bestu matreiðslumönnum Washington. Bryan Voltaggio frá Charlie Palmer-steikhúsinu verður á Skólabrú, Ris Lacoste frá 1789 í Georgetown eldar á Einari Ben og Barton Seaver frá Saint Ex á Rauðará. 
En það eru fleiri spennandi gestir. Ég myndi til að mynda benda mönnum á Jonas Lundgren sem verður hjá Sigga Hall en hann er kokkur á Bagatelle í Ósló sem er einhver besti veitingastaður Norðurlanda, eða þá einn af athyglisverðustu kokkum New York, Cornelius Gallagher sem verður á Grillinu. Hann hefur komið víða við en er nú á Oceana í New York. 
Eða þá Mark Edwards sem er yfir Nobu-veitingastöðunu í Bretlandi og Evrópu en hann verður á Apótekinu. 
Það erfiða við Food and Fun nú til dags er að maður getur eiginlega hugsað sér að snæða hjá öllum þeim sem taka þátt. Þetta eru spennandi kokkar og verðið gerist ekki hagstæðara fyrir frábæran mat. En þetta eru fáir dagar og það fer hver að verða síðastur að panta sér sæti.
