Megas verður sextugur á morgun og haldnir verða veglegir afmælistónleikar annað kvöld, undir yfirskriftinni «Megas LX». Valgeir Guðjónsson, sem spilaði með Megasi á plötunni Á bleikum náttkjólum árið 1977 ásamt félögum sínum í Spilverki þjóðanna, er meðal listamanna sem heiðra Megas með spilamennsku á sextugsafmælinu.
Hann kemur fram ásamt hljómsveit hússins, «sem er skipuð einvalaliði. Ég ætla að flytja lag af Bleikum náttkjólum , «Orfeus og Evridís», sem er eitt af uppáhaldslögum mínum með Megasi,» segir Valgeir. «Ég flutti þetta lag einmitt með meistaranum fyrir einhverjum árum á tónleikum þar sem hann fékk ýmsa á svið með sér. Nú verður meistarinn ekki á sviðinu.» 
Er ekki svolítið skrítin tilfinning að Megas sé orðinn sextugur? 
«Jú, mér hefur alltaf fundist hann vera aldurslaus. Ég held reyndar að það sé ekki alltaf skynsamlegt að mæla aldur okkar í árum og mér hefur alltaf fundist Megas samur við sig.» 
Hefur hann haft mikil áhrif á þig, sem textasmið og tónlistarmann? 
«Já, ég held ég geti alveg sagt það. Við unnum náttúrlega með honum árið 1977 og það var kannski ekki síst textahliðin sem veitti mér innblástur, þótt margir geri sér ekki grein fyrir hversu góður tónlistarmaður hann er. En upp úr þessu fór ég að hugsa meira en áður um að fylgja reglum um stuðla í textasmíð, en það er náttúrlega svipað því að synda með stein um hálsinn. Þá gerir maður þær kröfur til sjálfs sín að maður ráði við formið og að það ráði ekki yfir manni; að óbrjáluð hugsun komist til skila þrátt fyrir þessar takmarkanir sem maður setur sér.» 
Var Megas ekki hálfpartinn orðinn «heldri maður» í augum ykkar árið 1977? 
«Jú, hann hefur eiginlega verið það alveg frá sinni fyrstu plötu. Hann sló nýjan tón og hefur eiginlega verið ósnertanlegur alla tíð síðan, því enginn hefur verið á svipuðu róli og hann.» 
Hann hefur verið eins konar utangarðsmaður. 
«Já, hann er það í eðli sínu. Það hentar honum ekki að vera miðjumaður. Hann er kantmaður.» 
Hann er sér á parti. 
«Já. Ég hef reyndar ekki alltaf verið sammála því sem hann hefur gert; til að mynda hafa mér fundist textarnir á köflum hálf tyrfnir, auk þess sem mér hefur fundist hann á stundum leita á tónlistarlegar brautir sem eru honum ekki eðlislægar. Hann hefur mikla rokkþrá, en mér finnst hann ekki vera rokkari í eðli sínu. Hann er meiri trúbador og rætur hans liggja í amerískri «folk»-tónlist. Þar finnst mér hans raunverulegi heimavöllur vera. Fyrir utan að maðurinn hefur gríðarlega sterka lýríska taug og er rómantískari en alþýða manna gerir sér grein fyrir.» 
Hann hefur verið töluvert misskilinn í gegnum tíðina, en er fólk ekki að taka hann í sátt núna? 
«Jú, en ég veit ekki hvort hann er mikið fyrir það. Ég held það henti honum ágætlega að vera misskilinn.» 
ivarpall@mbl.is
