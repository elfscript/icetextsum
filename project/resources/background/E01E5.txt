ÍSLENSKRI dægurtónlist síðustu fimmtíu ára verða gerð góð skil í væntanlegri röð diska, sem ber vinnuheitið Svona var það . Hver diskur verður tileinkaður einu ári í tónlistinni og koma fyrstu fimmtán diskarnir út í sumar.
«Hugmyndin er að hafa 11-15 lög á hverri plötu og er áherslan á það sem var vinsælt á hverju ári. Undantekningarlítið var tónlistin gefin út á viðkomandi ári en það verður að taka það til greina að í árdaga útgáfusögu íslenskrar dægurtónlistar voru lögin stundum vinsæl áður en þau komu út. Lagið var jafnvel gefið út á nótum og varð vinsælt á mannamótum áður en það kom út og við reynum að taka tillit til þess,» segir Eiður Arnarson, útgáfustjóri Senu (áður Skífan), en diskaröðin verður gefin út á undirmerkinu Íslenskir tónar. 
«Við byrjum árið 1952. Eftir að hafa skoðað þetta vel og vandlega virðist okkur það vera fyrsta árið sem stendur undir heilli plötu af þessu tagi. Við ætlum að byrja á því að gefa út fimmtán plötur í sumar, til og með árinu 1966,» segir hann en stefnt er á að diskarnir komi út í júní. 
Eiður segir að diskarnir geti í framtíðinni verið ágætis heimild hvað varðar þessi ár. «Fólk getur leitað til þessara safnplatna sem heimilda um hvað var vinsælt til dæmis á fæðingarárum einstaklings sem á fimmtusafmæli eða djammárum einhvers sem á sjötugsafmæli.» 
Um er að ræða töluverða endurútgáfu á lögum sem hafa ekki komið út áður á geisladiski. Aðrar safnplötur eins og Óskalögin hafa farið hraðar yfir sögu. 
«Ég held að fólk hafi gaman af þessu. Svo skemmir ekki fyrir að þetta á að vera afskaplega viðráðanlegt í verði,» segir hann en verðið á að vera undir þúsund krónum. «Þetta ætti að gera sem flestum kleift að eignast öflugt safn af íslenskri dægurtónlist.» 
Heilmikil vinna er í kringum útgáfuna. «Heimildum um útgáfu og útgáfuár ber alls ekkert saman. Ég er með Trausta Jónsson veðurfræðing mér til halds og trausts í þessu. Hann er mikill fróðleiksbanki um gamla íslenska dægurtónlist.» 
Til að gefa fólki hugmynd um hvaða listamenn koma þarna við sögu má nefna að Alfreð Clausen, Svavar Lárusson, Sigurður Ólafsson og Ingibjörg Þorbergs eru áberandi á fyrstu plötunum, að sögn Eiðs. Næstu ár fylgja á eftir Haukur Morthens, Erla Þorsteinsdóttir, Ragnar Bjarnason og Skapti Ólafsson. Nýtt fólk kemur inn um 1960 eins og Elly Vilhjálms og Óðinn Valdimarsson. Loks verður stefnubreyting í tónlistinni um miðjan sjöunda áratuginn og þá koma inn Hljómar, Lúdó sextett, Ómar Ragnarsson, Savanna tríóið, Þorvaldur Halldórsson og Vilhjálmur Vilhjálmsson.
