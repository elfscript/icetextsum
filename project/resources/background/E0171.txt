FRAM hefur komið að nokkrir aðilar hyggjast reisa nýtt mjólkurbú, Mjólku, sem mun sérhæfa sig í ostagerð. Jafnframt hefur komið fram að þetta fyrirtæki mun ekki þiggja styrki úr opinberum sjóðum eins og mjólkurframleiðendur fá nú. Þeir styrkir eru ekki neitt smáræði, eða 47,1% af því sem bændur fá greitt fyrir mjólkina. Afganginn greiða mjólkursamlögin. Ástæðan fyrir því að þessir aðilar treysta sér til þess að gera þetta er að verð á mjólkurkvótum er orðið svo hátt að það tekur bændur 10-15 ár að greiða fyrir mjólkurkvótann ef miðað er við að styrkir frá ríkinu séu nýttir til greiða það gjald sem mjólkurkvótinn er seldur á í dag. Reyndar er mjólkurkvótinn sem nú gengur kaupum og sölu sér kapítuli út af fyrir sig, enda um verulegan kostnaðarauka að ræða fyrir bændur sem vilja stækka bú sín til að gera þau að hagkvæmari einingum. Hagræðingin skilar sér því ekki til þeirra framleiðenda sem þó reyna slíkt með kaupum á framleiðslukvótum. Ástæða er líka til að minna á að það eru skattgreiðendur og neytendur sem greiða þennan kostnaðarauka þegar upp er staðið.
Neytendasamtökin fagna tilkomu fyrirtækis eins og Mjólku. Samtökin hafa ítrekað bent á að á sama tíma og við greiðum sennilega hæstu styrki í heimi til mjólkurframleiðslu, eru neytendur á sama tíma að greiða heimsins hæsta verð fyrir osta eins og Neytendasamtökin hafa ítrekað sýnt fram á með fjölþjóðlegum verðsamanburði. Með verkaskiptingu sem mjólkursamlög hafa komið sér saman um er ekki um neina samkeppni að ræða innanlands. Það eru raunar rök fyrir því að ræða um «Mjólkursamlag Íslands», enda er samstarf og verkaskipting milli mjólkursamlaga með það nánum hætti. Stjórnvöld hafa enn frekar tryggt einokunina í sessi með ofurtollum á innfluttar mjólkurafurðir, þar á meðal á osta. Hins vegar má færa rök fyrir því að með samkeppni á þessu sviði megi lækka verð á ostum og þar með að auka neyslu þeirra sem yrði bændum til framdráttar. 
Banna lög samkeppni?
Það er því undarlegt að formaður Landssambands kúabænda, Þórólfur Sveinsson, reynir að gera fyrirætlanir forráðamanna Mjólku tortryggilegar með því að halda því fram að þessar fyrirætlanir séu ólögmætar og vísar þar til dóms Hæstaréttar. Raunar fjallar sá dómur Hæstaréttar um alls óskilið mál miðað við það sem hér er til umfjöllunar. Ég hlýt að spyrja, hverra hagsmuna er Þórólfur að gæta í þessu máli? Það er ljóst að með nýrri samningalotu innan WTO er stefnt að því að styrkir til framleiðenda lækki verulega auk þess sem innflutningstollar verða einnig lækkaðir mikið. Samkeppnin mun því harðna á komandi árum og eins gott að fara að undirbúa sig fyrir hana, nema þá að menn vilji sjá íslenskan landbúnað sem rjúkandi rúst þegar samningalotunni innan WTO lýkur. 
Í Morgunblaðinu 5. apríl sl. færir lögmaður Mjólku, Hróbjartur Jónatansson, skýr rök fyrir því að ef fyrirætlan forráðamanna Mjólku verði stöðvuð, sé um skýrt brot að ræða á stjórnarskránni þar sem það færi «í bága við atvinnufrelsi stjórnarskrárinnar». Undir þetta taka Neytendasamtökin. Það er þá eitthvað meiriháttar galið við núgildandi löggjöf ef það bannar mönnum að fara í samkeppni við «Mjólkursamlag Íslands». En við skulum ætla að dómstólar dæmi á grundvelli stjórnarskráinnar í stað sérlaga sem hafa þann tilgang einan að tryggja innlendum aðilum einokun á markaði og að sú einokun nái eingöngu til þeirra sem fá nærri helming tekna sinna með ávísun úr ríkissjóði. 
Neytendasamtökin fagna frumkvæði forráðamanna Mjólku og óska fyrirtækinu góðs gengis, enda mikilvægt að koma á samkeppni á þessu sviði. Í leiðara Morgunblaðsins 4. apríl sl. sagði: «Ef það er svo að lög í landinu banni mönnum að fara út í atvinnurekstur án styrkja frá skattgreiðendum, til að keppa við atvinnurekstur sem nýtur ríkisstyrkja, eru þau lög náttúrulega hreinasta bilun. Þá þarf að breyta þeim.» Neytendasamtökin taka heils hugar undir þessi orð. Um leið vona Neytendasamtökin að þröngir hagsmunir einokunaraðila ráði ekki ferðinni og að ummæli formanns Landssambands kúabænda endurspegli ekki skoðanir bænda almennt. Því eins og áður sagði mun samkeppni erlendis frá aukast mikið á komandi árum og eins gott að við förum að undirbúa okkur fyrir hana, í stað þess að fljóta sofandi að feigðarósi. Höfundur er formaður Neytendasamtakanna.
