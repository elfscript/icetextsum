ALFREÐ Gíslason stefnir á sinn sjöunda titil á sex árum frá því hann tók við stjórn þýska handknattleiksliðsins Magdeburg árið 1999. Titlana sex vann félagið alla á aðeins tveimur árum, 2001 til 2002, þegar félagið varð þýskur meistari, vann EHF-bikarinn, Meistaradeild Evrópu, Stórbikar Þýskalands, og Meistarakeppni Evrópu í tvígang. Alfreð var kosinn þjálfari ársins í Þýskalandi bæði árin.
Víðir Sigurðsson skrifar frá Þýskalandi vs@mbl.is Nú er lið hans í harðri baráttu á tvennum vígstöðvum, mætir Essen í seinni úrslitaleik EHF-bikarsins í Oberhausen, vestur af Essen, í dag og er með átta marka forskot í farteskinu eftir sigur í heimaleiknum, 30:22, og er jafnframt í keppni um þriðja sæti þýsku 1. deildarinnar sem gefur keppnisrétt í Meistaradeild Evrópu næsta vetur.
«Essen er með mjög gott lið og það er hæpið að mæta til leiks hingað til Oberhausen með því hugarfari að verja fenginn hlut. Það er mjög hættulegt og við spilum til sigurs, það er engin spurning. Við höfum átt í erfiðleikum með Essen í vetur, þeir unnu okkur í báðum leikjunum í deildinni en fengu raunar mjög hagstæða dómgæslu í bæði skiptin. Essen spilar sterkan varnarleik, 5/1, með Guðjón Val fyrir framan sem lokar á annan vænginn. Við vorum lengi vel í vandræðum með þá í fyrri leiknum þótt við ynnum átta marka sigur að lokum,» sagði Alfreð við Morgunblaðið. 
Alfreð tvisvar meistari með Essen
Lið Magdeburg kom til Essen snemma í gær og æfði í Grugahallen, hinum hefðbundna heimavelli Essen, síðdegis. Keppnishöllin í Oberhausen, þar sem leikið er í dag, var upptekin þannig að ekki var hægt að æfa þar. Alfreð kannast vel við sig í Essen, hann lék þar frá 1983 til 1988 og varð tvívegis þýskur meistari með liðinu. «Það er samt ekki neitt sérstakt fyrir mig að koma til Essen lengur, þetta er nánast eins og hver annar staður og hver annar mótherji í mínum augum, enda langt um liðið. En vissulega þekki ég fjölmarga í Essen,» sagði Alfreð Gíslason.
