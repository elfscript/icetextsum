TÆPLEGA 8,5 milljarða króna viðskipti urðu með hlutabréf í Íslandsbanka í gær. Þar af voru 7.756 milljónir vegna breytinga á fjármögnun með framvirkum samningum á 350 milljónum hluta Milestone í bankanum. 
Milestone gerði upp við Straum fjárfestingarbanka eldri framvirkan samning um þessa 350 milljónir hluta og var hann á framvirka genginu 8,36 þ.e. virðið var 2.926 milljónir króna. Framvirki samningurinn var fluttur til KB banka og fjármagnaður upp á nýtt til sex mánaða á núverandi markaðsgengi 13,8 sem gerir hann 4.830 milljóna króna virði. 
Straumur fjárfestingarbanki hefur, sem kunnugt er, mótmælt þeirri ákvörðun Íslandsbanka að selja Sjóvá til Milestone. 
Guðmundur Ólason, framkvæmdastjóri Milestone, sagði í samtali við Morgunblaðið að endurfjármögnunin hefði ekkert með þau mótmæli að gera. Breytingar á samningunum hefðu verið hluti af endurfjármögnun félagsins.
