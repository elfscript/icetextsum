Mjólkurverðlaunin voru nýlega afhent hjá Norðurmjólk og röðuðu eigendur gömlu og litlu fjósanna sér á verðlaunabekk eins og oft áður. Þeir sem enn mjólka með gamla fötukerfinu halda einnig sinni góðu framleiðslu og hampa verðlaunum. Eitt fötubú í Þingeyjarsveit fékk sérstök verðlaun, stóra kristalsskál, fyrir framleiðslu á úrvalsmjólk í tíu ár og er þar ekki tækninni fyrir að fara. Svo virðist sem stóru fjósin eigi ekki möguleika á sömu gæðum mjólkur eins og venjulegu búin þrátt fyrir alla þá miklu fjárfestingu sem þeim fylgir, tölvur og annan búnað sem eiga að gera allt betra. Í reglugerðafarginu sem kúabændur búa við, hafa margir þessir litlu gefist upp og hætt búskap og fleiri eiga eftir að hætta.
Norðanáttin kom kunnuglega fyrir sjónir, en eftir mildan aprílmánuð hefur verið krapahríð og rok gnauðað á gluggum þessa fyrstu daga í maí sem liðnir eru. Svo kalt hefur verið að snjórinn sem kom í hretinu á dögunum, bráðnar vart í sólinni yfir hádaginn. Farfuglarnir hafa verið heldur kuldalegir, norpað við hús og læki og gæsirnar setið í krapinu og reynt að reita þau fáu grænu strá sem komin eru. 
Kornbændur voru ekki allir búnir að koma fræi sínu niður og bíða eftir betri tíð. Vonin um gott haust heldur þeim við efnið en kornuppskera var með besta móti á síðasta ári og hver hefði trúað því á hafís- og kalárunum að kornrækt yrði veruleiki í Þingeyjarsýslum. 
Landbúnaðarnefnd Húsavíkurbæjar fundaði nýlega með bændum í Reykjahverfi um það að girða af töluvert land í Reykjaheiði til uppgræðslu. Í fyrstu var í bígerð að girða af allt Saltvíkurland en búist er við að væntanleg girðing verði ekki svo stór, vegna mikils kostnaðar auk þess sem bændur vilja nýta hluta landsins. Sumir lögðu til á fundinum að græða upp án þess að girða eins og gert hefur verið en til þess að ná meiri sátt í málinu við alla aðila verður eitthvað girt enda leggja Landgræðslan og Húsgull mikið upp úr því.
