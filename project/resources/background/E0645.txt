Með almennum atkvæðagreiðslum er hægt að rjúfa einokun stjórnmálaflokka á því að taka lýðræðislegar ákvarðanir. Það verður þó að vanda til verka því annars er m.a. hætta á að valdhafarnir geti nánast ákveðið sjálfir hvaða niðurstaða verður úr kosningunum. Rúnar Pálmason sótti í gærmorgun fund um eflingu íbúalýðræðis og var þetta meðal þess sem þar kom fram.
Íslendingar geta tekið Dani sér til fyrirmyndar þegar kemur að því að smíða reglur um almennar atkvæðagreiðslur. Þetta er meðal þess sem kom fram á fundi um eflingu íbúalýðræðis í gærmorgun. 
Fundurinn var sá fyrsti í fundaröð Reykjavíkurborgar undir yfirskriftinni «Hver á að ráða?» en alls verða haldnir fjórir fundir um þetta efni. 
Frummælandi á fundinum í gær var dr. Gunnar Helgi Kristinsson, prófessor í stjórnmálafræði við Háskóla Íslands. Þó að Gunnar Helgi hefði ýmsar efasemdir um kosti almennra atkvæðagreiðslna sagði hann að ef vandað væri til verka gætu þær styrkt lýðræðislegan grundvöll sveitarfélaga. Hann taldi að ákvæði í dönsku stjórnarskránni um að þriðjungur þingmanna gæti krafist þjóðaratkvæðagreiðslu gæti orðið fyrirmynd að íslenskum reglum um almennar atkvæðagreiðslur í sveitarfélögum. 
Gunnar Helgi sagði að þó að almennar atkvæðagreiðslur virtust við fyrstu sýn vera aðlaðandi kostir væru á þeim alvarlegir vankantar og lýðræðislegar forsendur þeirra væru jafnvel hæpnar. Lýðræðissamfélög nútímans byggjast öll á fulltrúalýðræði og sagðist Gunnar Helgi ekki vita um nokkurn mann sem héldi því fram að hægt væri að stjórna flóknum nútímasamfélögum með beinu og milliliðalausu lýðræði. 
«En hvað gætu menn haft á móti því að nota almennar atkvæðagreiðslur samhliða fulltrúalýðræðinu?» spurði Gunnar Helgi. Að hans sögn er ýmislegt athugavert við þær og nefndi hann fjögur atriði. 
Í fyrsta lagi væri aldrei hægt að afgreiða nema lítinn hluta mála með almennum atkvæðagreiðslum. Pólitískur hentugleiki gæti ráðið því hvaða mál yrðu sett í atkvæðagreiðslu og valdhafar gætu þannig notað þær sem valdatæki. 
Í öðru lagi gerðu atkvæðagreiðslur kröfu til tíma kjósenda, bæði til þess að þeir öfluðu sér upplýsinga um málin og að þeir mættu á kjörstað. Kjósendur brygðust margir við með því að reyna að spara tímann, ýmist með því að kjósa ekki eða komast hjá því að setja sig inn í málin með t.d. að fylgja flokkslínu í afstöðu sinni. Í þessu sambandi benti hann á að í Sviss væri þátttaka í þjóðaratkvæðagreiðslu oftast undir 40% og í þingkosningum undir 50% og að svissneskir kjósendur væru líklegri til að kjósa litlar eða engar breytingar í stað þess að greiða atkvæði með róttækri tillögu sem krefðist þess að þeir kynntu sér málin rækilega. 
Orðalagið aðalatriði
Af þessum ástæðum mætti efast um að almennar atkvæðagreiðslur væru góð aðferð og í raun og veru mætti segja að þær kæmu best út þegar valkostirnir væru skýrir. Vandinn væri að kostirnir væru sjaldnast skýrir. Gunnar Helgi benti á að ef um fleiri en tvo kosti væri að ræða væri hætta á að niðurstaða atkvæðagreiðslunnar ylti á því hvernig henni væri stillt upp og hvaða kosti væri boðið upp á. 
Valdhafarnir hefðu því ýmsa kosti til að stjórna því hvaða niðurstaða fengist í málin. Þá gæti orðalag spurningarinnar skipt sköpum og nefndi hann sem dæmi skoðanakannanir sem gerðar voru um veru Bretlands í Efnahagsbandalagi Evrópu á áttunda áratugnum. Þegar spurt var hvort Bretland ætti að yfirgefa hinn sameiginlega markað bandalagsins voru 55% samþykk því en þegar spurt var hvort að Bretland ætti að halda sig innan hans voru 63% sammála. «Hér var orðalagið greinilega aðalatriðið,» sagði Gunnar Helgi. Fjórði meinbugurinn sem hann nefndi var að almennar atkvæðagreiðslur gætu hvatt til hentistefnu og kænskuhegðunar stjórnmálamanna. Þeir gætu t.d. reynt að losa sig frá óvinsælum málum með því að «henda» þeim í atkvæðagreiðslu.» Þegar liði að kosningum gætu þeir fjarlægt óvinsæl mál úr kosningabaráttunni með því að boða atkvæðagreiðslu um þau nokkrum vikum eftir sveitastjórnarkosningar. 
Mælir samt með atkvæðagreiðslum
Þegar hér var komið við sögu voru tvær grímur farnar að renna á suma fundarmenn um kosti almennra atkvæðagreiðslna enda þótti Gunnari Helga rétt að minna á að þrátt fyrir alla þá vankanta sem hann hefði tínt til, ætlaði hann samt sem áður að mæla fyrir tillögu um slíkar atkvæðagreiðslur. 
Gunnar Helgi sagðist telja að þrátt fyrir margháttaða galla byðu þær upp á að almenningur gæti brotið upp einokunaraðstöðu stjórnmálaflokka þannig að stjórnmálaflokkar gætu ekki einfaldlega farið sínu fram, hvað sem tautaði og raulaði. Til væri skynsamleg regla um almennar atkvæðagreiðslur sem tæki mið af fyrrnefndum annmörkum og knúði um leið valdhafa til að hlusta á óskir almennings. Dæmi um slíka reglu væri að finna í dönsku stjórnarskránni frá 1953 en þar væri kveðið á um að þriðjungur þingmanna gæti knúið fram þjóðaratkvæðagreiðslu um lagafrumvarp eftir að meirihlutinn hefði staðfest það sem lög. Tilgangurinn með ákvæðinu væri sá að ef meirihluti þingsins ætlaði að misbeita valdi sínu og keyra í gegn niðurstöður sem væru í andstöðu við vilja meirihluta þjóðarinnar hefði minnihlutinn tækifæri til að hindra slíkt. 
Á þetta ákvæði hefði einu sinni reynt en jafnvel þó að það væri sjaldan eða aldrei notað hefði ógnunin af því að hægt væri að beita því jafnvel enn meiri áhrif á meirihlutann. «Ég held að þarna höfum við drög að skynsamlegri reglu um almenna atkvæðagreiðslu,» sagði hann og bætti við að hliðstæða reglu mætti innleiða í Reykjavík. 
Nógu margir verða að kjósa
Enn sló hann þó varnagla. Hugsanlegt væri að minnihlutinn myndi misnota aðstöðu sína og skjóta málum sí og æ til atkvæðagreiðslu. Það væri þó ólíklegt þar sem slíkur minnihluti yrði að líkindum fljótt óvinsæll hjá kjósendum. Einnig mætti hugsa sér að gera auknar kröfur, s.s. að auk þriðjungs kjörinna fulltrúa þyrfti einnig undirskriftir ákveðins fjölda kjósenda. Eftir sem áður bæri minnihlutinn ábyrgð á atkvæðagreiðslunni. 
Gunnar Helgi tók þó skýrt fram að óhyggilegt væri að láta undirskriftir 25% kjósenda duga, þá væri nefnilega hætta á því að fjársterkir eða áhrifaríkir aðilar gætu blásið til atkvæðagreiðslu. Þá væri óheppilegt að einfaldur meirihluti þeirra sem mæta á kjörstað gætu ráðið úrslitum heldur mætti gera kröfu um að ákveðið hlutfall kjósenda á kjörskrá til að greiða atkvæði með tiltekinni skoðun, til að hún yrði ofan á. Í Danmörku væri hlutfallið 30% og jafnvel mætti setja hlutfallið hærra. 
Gunnar Helgi sagði að lokum að sveitarstjórnir ættu að huga að því að taka upp reglur um almennar atkvæðagreiðslur. «Þó að almennar atkvæðagreiðslur væru ýmsum annmörkum háðar þá tel ég að hægt sé að búa svo um hnútana að þær geti virkað,» sagði hann. 
Næsti fundur í fundaröðinni verður haldinn í Iðnó 19. maí og fjallar hann um íbúalýðræði í skólamálum. Á vef Reykjavíkurborgar er tengill inn á síðu þar sem hægt er að skoða ýmis gögn um íbúalýðræði og geta borgarbúar komið skoðunum sínum á framfæri. 
Kosið um flugvöll, hunda og sameiningar
FJÓRUM sinnum hefur verið efnt til borgarakosninga í Reykjavík vegna einstakra málefna; tvisvar um sameiningu við önnur sveitarfélög, einu sinni um hundahald og loks um flugvöllinn í Vatnsmýri. Kosningaþátttaka hefur ávallt verið lítil. Í sameiningarkosningunum var hún annars vegar tæplega 10% og hins vegar 24%. Í kosningum um hundahald árið 1988 var hún 12,8% en mest var þátttakan í flugvallarkosningunum eða rúmlega 37%. 
Fjórðungur getur knúið fram kosningar
Í UMRÆÐUM um framsögu Gunnars Helga sagði Ingibjörg Sólrún Gísladóttir, borgarfulltrúi og varaformaður Samfylkingarinnar, að tillögur hans væru skynsamlegar. Æskilegt væri að bjóða upp á almennar atkvæðagreiðslur og benti hún á að í samþykkt um stjórn Reykjavíkurborgar væri ákvæði um að borgarar gætu knúið fram atkvæðagreiðslu. Ákvæðið væri raunar afar varfærnislegt enda hefði það verið sett inn í tilraunaskyni og án þess að mikið bæri á. 
Þar er kveðið á um að ef Reykjavíkurborg hyggst ráðast í ákveðna framkvæmd sem verður dýrari en sem nemur 20% árlegra skatttekna borgarinnar, sé skylt að efna til almennrar atkvæðagreiðslu ef 25% þeirra sem tóku þátt í síðustu borgarstjórnarkosningum óska þess. Ef slík ósk kemur fram, ber borgarstjórn að fresta fyrirhugaðri framkvæmd þar til atkvæðagreiðsla um málið hefur farið fram. Niðurstaðan er bindandi um afgreiðslu málsins ef a.m.k. 2/3 hlutar atkvæðisbærra manna í Reykjavík taka þátt í henni. 
Ingibjörg sagði hugsanlegt að endurskoða ákvæðið þannig að það tæki ekki eingöngu til fjárhagslegra þátta. Þá benti hún á að margar leiðir væru til að auka lýðræði, m.a. í flóknum skipulagsmálum. Í Kanada hefði verið reynd aðferð sem felist í því að kallaður sé til sérstakur sáttasemjari og síðan væri reynt til þrautar að ná sátt. «Þetta er leið sem er spennandi að skoða,» sagði Ingibjörg Sólrún. 
Skynsamlegar tillögur
Vilhjálmur Þ. Vilhjálmsson, oddviti sjálfstæðismanna í borgarstjórn, sagðist fylgjandi því að kannað yrði hvernig borgin gæti nýtt sér kosti almennra atkvæðagreiðslna. Taldi hann að hugmyndir Gunnars Helga Kristinssonar um fjölda undirskrifta og lágmarksþátttöku virtust mjög skynsamlegar. Þá velti hann upp spurningum um hversu umfangsmikil mál þyrftu að vera til að þau réttlættu kosningar, t.d. kæmi vart til greina að boða til kosninga vegna mála sem vörðuðu einstök hverfi og sömuleiðis væri mikilvægt að gæta að því hvernig spurningar væru orðaðar. 
Mikilvægt væri að farið væri eftir niðurstöðum í kosningum og bætti hann við að ekki lægi fyrir að farið yrði eftir niðurstöðum flugvallarkosninganna árið 2001, í ljósi nýlegrar yfirlýsingar Steinunnar Valdísar Óskarsdóttur borgarstjóra og Sturlu Böðvarssonar samgönguráðherra. 
Flokkarnir bjóða ekki skýra valkosti
Ólafur Þ. Stephensen, aðstoðarritstjóri Morgunblaðsins, taldi að Gunnar Helgi hefði ekki næga trú á hinum almenna kjósanda og menn ættu ekki að gefa sér það fyrirfram að kjósendum þætti mikil fyrirhöfn að því að setja sig inn í mál. Mörg þeirra vandamála sem Gunnar Helgi hefði nefnt um almennar atkvæðagreiðslur ættu ekki síður við um fulltrúalýðræðið. 
Hann taldi tillögur Gunnars Helga í sjálfu sér góðar en skilyrði hans væru of þröng, ekki væri nægjanlegt að kjósendur gætu einungis fellt ákvarðanir úr gildi heldur þyrftu þeir að geta ákveðið sjálfir hvaða mál kosið væri um. Ólafur benti á að flugvallarmálið og raunar skipulagsmál í Reykjavík í víðari skilningi væru í pólitískum hnút og hvorki Reykjavíkurlistinn né sjálfstæðismenn í borgarstjórn hefðu boðið upp á skýra stefnu. Þetta væri dæmi um mál sem mætti leysa með almennri atkvæðagreiðslu. 
runarp@mbl.is
