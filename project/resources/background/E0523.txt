Verslunin Krónan
TIL hamingju með að vera með lægra verð en Bónus, skv. könnun í Morgunblaðinu laugardaginn 30. apríl. Nú versla ég bara í Krónunni og segi skilið við Bónus, svo lengi sem þið keppið við lægra verðið. Þetta er svo sannarlega kaupauki hjá lítilmagnanum. Áfram Krónan!
Ánægður kaupandi. 
Um hátíðis- og almenna frídaga
SÚ SPURNING hefur lengi verið í huga mínum hvers vegna vinnandi fólki er ekki veittur aukalegur frídagur þegar frídaga, samkvæmt fyrirfram ákveðnu dagatali, ber upp á laugardaga eða sunnudaga, sbr. 1. maí núna og einnig mundi 17. júní falla undir þessa skilgreiningu. Í augnablikinu man ég ekki eftir fleiri slíkum dögum. - Þetta er gert í allflestum nágrannalöndum okkar og hef ég lengi beðið eftir forystu hinna vinnandi manna að gera úrbætur á þessu sviði og kröfu um að þetta verði tekið upp hér. 
Kona. 
Bílnúmeri stolið
SUNNUDAGINN 1. maí á tímabilinu frá kl. 14 til 19 var bílnúmerinu «KATLA 1» stolið af bíl á bílastæðinu við Rauðavatn fyrir ofan Reykjavík. Númerið var rifið af ásamt festingum. Þeir sem geta gefið upplýsingar um málið eru beðnir um að snúa sér til Lögreglunnar í Reykjavík eða hringja í síma 561-7550. Fundarlaun 10.000 kr. 
Týnd íþróttataska
ÍÞRÓTTATASKA 11 ára sonar míns var tekin úr búningsklefa Laugardalslaugar sunnudaginn 1. maí milli kl. 13 og 16.30. Hann var þar á sundmóti og hafði skilið hana eftir ofan á fatakörfu sinni. Taskan er auðþekkjanleg, frekar stór, gul, ljósblá og grá. Hún er merkt «HAGER» utan á. Finnandi er vinsamlega beðinn að skila henni í afgreiðsluna í Laugardalslaug eða hafa samband við mig með tölvupósti á aleks@strik.is. 
Sigurður Sigurðarson. 
Áfram Margrét skólastýra!
ÉG VIL koma á framfæri ánægju minni með þættina Allt í drasli sem sýndir hafa verið á Skjá einum að undanförnu. Heiðar stendur sig ágætlega en Margrét skólastýra er alveg frábær svo halda mætti að hún hefði að baki áratuga reynslu af vinnu í sjónvarpi. Í mínum huga er gildi þáttanna ekki fólgið í því að velta sér upp úr ástandi þeirra heimila sem heimsótt eru heldur þeim ráðleggingum sem Margrét gefur og mættu svo gjarnan vera fleiri. Helst mundi ég vilja sjá Margréti stjórna þætti sem fjallaði um hagræðingu og vinnureglur á heimilum, hvernig betur megi stjórna þessum veltumiklu fyrirtækjum sem stærri og minni heimili eru í raun og veru. Fjölmiðlar keppast við að bjóða upp á efni um hvernig gera megi heimilin og matseldina glæsilega en það vantar eitthvað budduvænna fyrir okkur sem ekki viljum sökkva okkur í skuldasúpu. 
Olga P. 
Nóri er týndur
Nóri er ljósgrár síamsköttur, dökkbröndóttur á höfði, skotti og loppum, (blue tabby point) Hann hvarf frá Dalalandi 10 á þriðjudagskvöldið 3. maí. Hann er tattóveraður í eyra, en á hálsól stendur að hann búi í Brekkubæ 15. Vinsamlegast kíkið í geymslur eða annars staðar þar sem hann gæti hafa lokast inni. Hans er sárt saknað. Uppl. í síma 866-2901 eða 847-4066.
