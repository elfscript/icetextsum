Eftir Jóhannes Tómasson joto@mbl.is INNIHALDSEFNI kjarnolía gefur góða raun við lækningu á bráðri bólgu í miðeyra og kemur ekki síður til greina en hefðbundnar meðferðir sem eru sýklalyfjagjöf eða að stinga á hljóðhimnu til að hleypa út greftri. Guðrún Sæmundsdóttir hefur notað aðferðina með góðum árangri á börnum sínum og Karl G. Kristinsson, prófessor í sýklafræði á Landspítala - háskólasjúkrahúsi, hefur rannsakað aðferðina með starfsbræðrum sínum. Hefur grein um niðurstöður rannsóknanna verið birt á vefútgáfu bandaríska læknaritsins Journal of Infectious Diseases og kemur hún bráðlega út í prentaðri útgáfu. Meðhöfundar eru Anna B. Magnúsdóttir, Hannes Petersen og Ann Hermansson, læknir í Svíþjóð.
Eyrnabólga er ein algengasta sýkingin hjá börnum og má segja að svo til öll börn sýkist einhvern tíma á fyrstu æviárunum, sum oft en sum sjaldan eða aldrei. Notkun sýklalyfja hefur verið langmest hjá börnum vegna eyrnabólgu en önnur meðferð er að stinga á hljóðhimnunni og hleypa út greftri. Í þriðja lagi er sá kostur að veita enga meðferð en Karl G. Kristinsson segir í viðtali við Morgunblaðið að sá kostur sé naumast til umræðu hérlendis. Þó sé það til og þá stundum gefin verkjalyf. Guðrún leitaði til Karls til að kynna honum málið eftir að hún hafði með góðum árangri notað þá aðferð á börnum sínum að setja í eyrað kjarnolíur í eyrnatappa tvisvar á dag í 30-60 mínútur í senn. Hafi hann fengið áhuga á að prófa hana vísindalega. 
Tilraunir á rottum og mönnum
Tilraunir voru gerðar á rottum sem sýktar voru af eyrnabólgu af völdum sömu sýkla og í mönnum. Þegar þær báru góðan árangur voru einnig gerðar tilraunir á mönnum og segir Karl hafa komið á daginn að mikilvirk lækning hafi fengist strax á öðrum meðferðardegi með þessari aðferð. 
Til að komast að sýklum í miðeyra þarf að fara gegnum hljóðhimnu og því hefur útvortis lækning ekki verið talin möguleg. Rokgjörn efni, eins og í kjarnolíum, geta hins vegar seytlað gegnum hljóðhimnuna og náð inn í miðeyrað og segir Karl þau greinilega vinna á sýklum. Hann segir kjarnolíur mjög misjafnar að gerð og breytilegar eftir árstíma. Við frekari tilraunir hafi komið í ljós betri árangur með því að nota saman tvö til þrjú innihaldsefni þeirra. 
Karl segir þessa meðferð mikilvæga viðbót við þá möguleika sem nú séu fyrir hendi. Hann telur að þegar fram í sæki verði hún ódýrari en notkun sýklalyfja. 
Sótt um einkaleyfi
STOFNAÐ hefur verið félagið Auris ehf. til að vinna að frekari rannsóknum sem nauðsynlegar eru og styrkur fengist hjá Nýsköpunarsjóði. Unnið er að undirbúningi frekari rannsókna í samstarfi við Actavis og hefur verið sótt um einkaleyfi í löndum Evrópusambandsins, í Bandaríkjunum, Japan og Ástralíu.
