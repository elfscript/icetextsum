TUTTUGU ára gamall svissneskur knattspyrnumaður, Philippe Senderos, hefur komið sem stormsveipur inn í enska knattspyrnu á síðustu mánuðum og virðist vera nær fullskapaður varnarmaður. Vegna meiðsla Sol Campbells lagði Arsene Wenger, knattspyrnustjóri Arsenal, allt traust á Senderos í stöðu miðvarðar í leiknum við Bayern München á Highbury í 16-liða úrslitum meistaradeildarinnar. Mörgum þótti Wenger tefla djarft, en Senderos var traustsins verður. Hann hefur verið í hjarta Arsenal-varnarinnar níu leiki í röð án þess að liðið hafi tapað auk þess að spila tvo leiki með landsliði Sviss og haldið hreinu marki í bæði skipti, m.a. gegn Frökkum í París.
Wenger hefur greinilega einu sinni sem oftar dottið í lukkupottinn þegar um unga leikmenn er að ræða. Senderos stígur ekki feilspor og nú er svo komið að menn eru farnir að líkja honum við eina af goðsögnum Arsenal, Tony Adams, og ljóst að Campbell mun ekki auðveldlega vinna sér fast sæti í liði Arsenal. Wenger vissi alveg upp á hár hverju hann var að sækjast eftir þegar hann keppti við Real Madrid, Bayern München, bæði Mílanóliðin og Manchester United fyrir rúmum tveimur árum um krafta hins unga Svisslendings. Hann hafði vakið óskipta athygli fyrir frábæra frammistöðu með Sviss í Evrópukeppni landsliða, skipað leikmönnum 17 ára og yngri, árið 2002. Í júní 2003 hafði Wenger betur og Senderos skrifaði undir samning við Arsenal sem greiddi Servette í Sviss aðeins 500.000 pund, um 60 milljónir króna. «Frönsk tengsl Arsenal réðu mestu um að ég valdi Arsenal umfram önnur lið sem sóttust eftir kröftum mínum,» segir Senderos. 
«Real Madrid er ekki félag fyrir unga leikmenn. Að mínu mati er Real Madrid félag fyrir leikmenn sem þegar hafa sannað sig annars staðar, það er ekki uppeldisfélag,» segir Senderos um þá ákvörðun sína að hafna tilboði Real Madrid. Faðir Senderos er spænskur og hefur alla tíð verið mikill stuðningsmaður Real Madrid og því hefur ákvörðunin ekki verið auðveld. Móðir Senderos er frá Serbíu, en foreldrar hans búa í Sviss þar sem piltur er alinn upp. 
Var meiddur í allan fyrravetur
Fyrsta keppnistímabil Senderos hjá Arsenal var ekki neinn dans á rósum. Hann var meiddur allan veturinn og gat lítið sem ekkert leikið og fékk þar af leiðandi engin tækifæri með aðalliðinu. Enda ekki furða, það var á sigurbraut allt keppnistímabilið og lauk því í fyrravor án þess að tapa einum leik. «Ég var ekkert að falla í depurð yfir meiðslunum og þeim erfiðleikum sem fylgdu þeim. Það er margt miklu verra í heiminum en að meiðast,» segir Senderos yfirvegaður. «Ég fann vel að ég var hluti af liðsheild þrátt fyrir allt og Wenger taldi endalaust í mig kjark þannig að það fór vel um mig.» 
Þrátt fyrir samanburðinn við Adams líkist Senderos meira «stjóra» sínum Wenger en Adams. Þegar rætt er við pilt virðist hann vera yngri útgáfa af Wenger, en þegar út í leikinn er komið sjá margir meiri Adams í Senderos. Hann er hæglátur, yfirvegaður og íhugar vel hvert orð sem hann lætur sér um munn fara. Inni í búningsklefa er hann óhræddur við að segja eldri og reyndari mönnum, eins og Patrick Vieira, fyrir verkum og úti á leikvellinum getur hann látið heyrast hátt í sér: «Einkum er áhorfendur hafa hátt,» segir Senderos með glott á vörum. «Í minni stöðu hefur maður góða yfirsýn yfir leikvöllinn og því er eðlilegt að ég komi þeim atriðum á framfæri sem ég tel að geti verið til bóta í leik okkar.» 
Talar fimm tungumál
Senderos talar fimm tungumál reiprennandi; frönsku, spænsku, ítölsku, þýsku og ensku, og því hefur það komið í hans hlut að vera ungum félögum sínum félagsskapur, s.s. Cesc Fábregas og Manuel Almunía, en saman búa þeir í húsnæði á vegum Arsenal. «Ég er mikið í slagtogi með Almunía, milli okkar hefur myndast góður félagsskapur, ekki síst þar sem ég tala spænsku en fyrsta hálfa árið sem Almunía var hjá félaginu þekkti hann fáa leikmenn og enn færri gátu talað við hann á móðurmálinu. Þegar Fábregas kom fyrst til Arsenal talaði hann ekki eitt orð í ensku. Þar af leiðandi vorum við mikið saman í frístundum,» segir Senderos sem kosið hefur að fara mjög varlega í einkalífinu, ólíkt mörgum öðrum ungum knattspyrnumönnum á Englandi sem valsa um allt með fulla vasa af peningum. Margir eyða miklu. Seint verður sagt að Senderos sé í þeim hópi. «Peninga ber að umgangast af virðingu. Þeir vaxa ekki á trjánum, það þekki ég vel eftir að hafa alist upp í basli,» segir Senderos sem m.a. hefur ekki keypt sér hús í Lundúnum eins og svo margir knattspyrnumenn hafa gert um leið og þeir hafa skrifað undir samning við félög. «Ég er fastheldinn á fé mitt. Það er dýrt að búa í Sviss en eftir að ég kom til Englands hef ég uppgötvað að þar er enn dýrara að búa.» 
Senderos lék í fyrsta sinn í ensku úrvalsdeildinni gegn Hermanni Hreiðarssyni og félögum í Charlton á nýársdag. Fyrst þá hljóp hann í skarðið fyrir Campbell og Pascal Cygan en eftir að Campbell meiddist hefur hann átt reglulegt sæti í byrjunarliðinu. Sú staðreynd að hann hefur leikið sem konungur í hjarta varnarinnar auk þess sem Arsenal hefur ekki tapað deildarleik þegar hann hefur tekið þátt hefur aukið sjálfstraust Senderos til muna. Hann gefur hins vegar ekki mikið fyrir samlíkinguna við Adams. «Það er út í hött að líkja mér við Tony Adams. Hann afrekaði svo margt á sínum langa ferli og er átrúnaðargoð svo margra. Ég stend aftur á móti á upphafsreit á mínum ferli og því ekki hægt að líkja okkur saman,» segir hinn tvítugi svissneski bókaormur, Philippe Senderos, sem veit fátt skemmtilegra en að lesa sagnfræðirit á milli þess sem hann stöðvar marga af fremstu sóknarmönnum Evrópu inni á iðagrænum knattspyrnuvöllum Englands.
