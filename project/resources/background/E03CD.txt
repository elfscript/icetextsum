NÝJASTA útgáfan í Pottþétt-safnplöturöðinni ber óneitanlega keim af nýafstaðinni Idol-stjörnuleit. Þar ber fyrst að nefna fyrsta lagið sem út kemur á plötu með sjálfri Idol-stjörnunni Hildi Völu, en það er lagið «Líf» sem hún söng í úrslitaþættinum. Á þessari 40 laga safnplötu sem telst vera sú 37. í röðinni er einnig lag sem keppinautur hennar Heiða söng í úrslitaþættinum, «Slappaðu af». Svo er á plötunni lag með nýju sveitinni hennar Hildar Völu, Stuðmönnum, og einnig sveitinni sem atti kappi við þá í myndinni Í takt við tímann . Sú sveit heitir Mona co en þar syngur Höskuldur nokkur Ólafsson, sá hinn sami og var í Quarashi og lék son Hörpu Sjafnar í myndinni umræddu. Þá ber að lokum að nefna að á plötunni er nýtt lag frá einum skærustu poppstjörnum þjóðarinnar síðustu árin, Sálinni hans Jóns míns, en það heitir «Aldrei liðið betur».
