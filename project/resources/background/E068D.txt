JÖKLARNIR halda almennt áfram að hopa og ef svo fer sem horfir verða þeir flestir horfnir eftir tvær aldir, að sögn Odds Sigurðssonar, jarðfræðings hjá Orkustofnun. Aðeins einn jökull, Reykjafjarðarjökull, gekk fram í fyrra. Miklar breytingar hafa orðið á Gígjökli, sem blasir við á leiðinni inn í Þórsmörk. Er hann nánast dottinn í sundur neðan við miðja hlíð. Mæling í fyrra sýndi að hann hafði hopað um 357 metra frá haustinu 2003. 
Á Íslandi er nú eitt mesta hlýskeið á sögulegum tíma og sagði Oddur almennt talið að hlýnun haldi áfram alla þessa öld og lengur, m.a. vegna svonefndra gróðurhúsaáhrifa. Þau bætast ofan á náttúrulegu hitasveifluna og valda hlýrra loftslagi en ella hefði orðið. «Út frá þessari spá, að það haldi áfram að hlýna alla þessa öld og þá næstu líka, hafa menn reiknað út að það taki um tvær aldir fyrir jöklana að hverfa í stórum dráttum. Það verða áfram jöklar á Bárðarbungu, Öræfajökli og jafnvel smájökull á Snæfellsjökli og öðrum háum fjöllum, en það verður ekki svipur hjá sjón,» sagði Oddur.
