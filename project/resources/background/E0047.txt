JÓNAS Bergmann Jónsson, fyrrverandi fræðslustjóri í Reykjavík, andaðist á Landakotsspítala aðfaranótt 1. apríl, tæplega 97 ára að aldri.
Jónas fæddist á Torfalæk í Austur-Húnavatnssýslu 8. apríl 1908. 
Hann lauk kennaraprófi 1934 og nam við kennaraskóla í Gautaborg 1938. Árið 1928 hóf hann feril sinn sem kennari í Torfalækjarhreppi og kenndi síðan við Laugarnesskóla í Reykjavík til 1943. Jónas varð þá fræðslufulltrúi og síðar fræðslustjóri í Reykjavík og gegndi því starfi í 30 ár. 
Hann tók virkan þátt í mótun nýrra hugmynda um skóla- og uppeldismál, kynningu nýrrar kennslutækni og hrinti í framkvæmd breyttu skipulagi náms og kennslu í skólum borgarinnar. 
Jónas var formaður kennarafélags Laugarnesskóla 1935-43, sat í stjórn Stéttarfélags barnakennara í Reykjavík 1939-42 og í stjórn Sambands íslenskra barnakennara 1942-50. Jónas var formaður barnaverndarnefndar Reykjavíkur 1946-50, formaður forstöðunefndar Námsflokka Reykjavíkur frá 1946-54. Einnig samdi hann kennslubækur og skrifaði greinar um uppeldismál og fræðslumál í blöð og tímarit. 
Jónas tók mikinn þátt í félagsmálum. Hann var formaður Barnaverndarráðs Íslands 1953-57 og framkvæmdastjóri Íþróttaráðs Reykjavíkur frá stofnun þess 1962 og til 1973. Hann sat í stjórn Bandalags íslenskra skáta frá 1950 og var skátahöfðingi Íslands 1958-71. Jónas sat í stjórn Reykjavíkurdeildar Rauða kross Íslands frá stofnun 1949-79 og var ritari í stjórn Rauða kross Íslands 1975-79. 
Jónas var sæmdur riddarakrossi hinnar íslensku fálkaorðu 1961 og stórriddarakrossi 1972. Þá var Jónas kjörinn heiðursdoktor við Kennaraháskóla Íslands 2001. 
Eftirlifandi eiginkona Jónasar er Guðrún Ö. Stephensen. Þau eignuðust fjögur börn, Jón Torfa prófessor við Háskóla Íslands, Ögmund alþingismann og formann BSRB, Ingibjörgu fræðslustjóra KB banka og Björn bókaútgefanda.
