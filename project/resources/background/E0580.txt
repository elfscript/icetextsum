HÁSKÓLI Íslands nýtur afgerandi mests trausts samfélagsins, samkvæmt könnun Gallups á trausti til stofnana, sem birt var í mars sl. Um 86% Íslendinga bera traust til Háskóla Íslands og undanfarin ár hefur niðurstaðan verið nokkuð áþekk. Þetta er nokkru hærra en sú stofnun sem kemur í öðru sæti, heilbrigðiskerfið, en 70% bera traust til þess. 
Það er mikilvægt fyrir Háskóla Íslands að standa undir því mikla trausti sem almenningur ber til hans. Það er því ánægjulegt að ný stjórnsýsluúttekt Ríkisendurskoðunar staðfestir að við skólann er unnið gott starf sem er mikilvægt fyrir land og þjóð. Úttektin er viðamikil og tekið er á mörgum þáttum starfseminnar, s.s. fjárhagsstöðu, fjármögnun, árangri, gæðum, rekstrarformi og stjórnun. 
Það sem vekur sérstaka athygli er sá árangur sem Háskólinn virðist vera að ná í samanburði við sambærilega háskóla í nágrannalöndunum og miðað við þá fjármuni sem hann hefur úr að spila. Ríkisendurskoðun dregur sérstaklega fram að þess hafi verið gætt að haga rekstri skólans í samræmi við fjárveitingar og aðrar tekjur sem hann aflar. Þrátt fyrir það á skólinn við fjárhagsvanda að stríða sem fyrst og fremst má rekja til þess að fjárveitingar fylgja ekki fjölgun nemenda og námsbrauta. 
Til að bregðast við fjárhagsvandanum leggur Ríkisendurskoðun fram þrjá valkosti. Í fyrsta lagi geti skólinn reynt að laga starfsemi sína að núverandi fjárhagsstöðu sem óhjákvæmilega hefði það í för með sér að skólinn þyrfti að fara sér hægar í að byggja upp framhaldsnám og rannsóknir. Í öðru lagi sé hægt að freista þess að auka tekjur skólans, annaðhvort með auknum fjárveitingum úr ríkissjóði eða með skólagjöldum, styrkjum eða seldri þjónustu. Í þriðja lagi sé hægt að grípa til frekari aðgerða til að hemja kostnað og hagræða í rekstri með breyttri forgangsröðun verkefna. 
Ef þessar þrjár tillögur eru skoðaðar nánar kemur í ljós að allar fela þær í sér einhvers konar stefnumarkandi ákvarðanir. Fyrsta tillagan felur í sér að skólinn haldi sig til hlés og hægi á þeim vexti sem verið hefur í starfsemi skólans. Hér er mikilvægt að hafa í huga að vöxturinn er til kominn vegna þess að það sem skólinn hefur að bjóða er eftirsóknarvert og nauðsynlegt fyrir þá sem skólann sækja. Tillaga númer tvö felur í sér margvíslegar stefnumarkandi ákvarðanir. Í fyrsta lagi þurfa stjórnvöld að gera upp við sig hvort vilji sé fyrir því að leggja skólanum til meira fjármagn. Sé horft til viðmiðunarskólanna virðist sem nokkuð vanti upp á að stjórnvöld leggi fram það fjármagn sem eðlilegt getur talist. Í öðru lagi er það grundvallarspurningin um skólagjöld. Stjórnvöld hafa kveðið upp úr um að ekki verði tekin upp skólagjöld í grunnnámi. Í því felst væntanlega að til greina komi að taka upp skólagjöld í framhaldsnámi. Það er því augljóslega í höndum stjórnvalda að móta stefnu hvað þessa tekjuaukningu varðar. Þriðji möguleikinn sem nefndur er felur í sér enn frekara aðhald en orðið er. Eins og gefur að skilja er svigrúmið ekki mikið, enda bent á fátt annað en að leggja niður hlutfallslega dýrar námsbrautir. Hér er annað grundvallarmál á ferðinni. Getur háskóli staðið undir nafni ef hann kennir aðeins þær greinar sem vinsælar eru hverju sinni? 
Í skýrslu sinni bendir Ríkisendurskoðun á að erfitt sé fyrir Háskólann að taka grundvallarákvarðanir um starfsemi sína og uppbyggingu til framtíðar fyrr en menntamálaráðuneytið hafi mótað afdráttarlausa stefnu um nokkur mál er varða uppbyggingu háskólastigsins. Nauðsynlegt sé að svara spurningum um hvort Háskólinn geti vænst aukinna fjárveitinga til kennslu og rannsókna á næstu árum og með hvaða hætti honum sé ætlað að byggja upp framhaldsnám. 
Háskóli Íslands hefur markað sér skýra vísinda- og menntastefnu. Þar fer ekkert á milli mála hvert hugur háskólamanna stefnir, skólinn vill eflast og styrkjast enn frekar og taka þátt í þeirri þjóðfélagsbreytingu sem á sér stað í menntamálum. Skólinn hefur byggt upp metnaðarfullt framhaldsnám, en ljóst er að eftirspurn eftir slíku námi mun aukast á næstu árum. Skólinn þarf að hafa afburðafólk á ólíkum fræðasviðum til að geta staðið undir nafni sem rannsóknaháskóli. Það er því afar mikilvægt að allir hlutaðeigandi aðilar taki höndum saman um að styrkja og efla Háskóla Íslands svo hann geti áfram staðið undir því trausti sem mikill meirihluti þjóðarinnar ber til hans. Höfundur er lektor í viðskipta- og hagfræðideild og formaður markaðs- og samskiptanefndar háskólaráðs Háskóla Íslands.
