SPURN eftir vinnuafli jókst verulega í heiminum á síðasta ári, ef marka má alþjóðlega könnun sem endurskoðunarfyrirtækið Grant Thornton gerði meðal eigenda fyrirtækja í 24 löndum. Nýráðningar jukust í 21 landi af 24 löndum sem könnunin náði til. 
Í könnuninni voru yfir 6.000 fyrirtækjaeigendur spurðir hvort þeir hefðu aukið eða minnkað vinnuafl á síðastliðnu ári. Fleiri höfðu bætt við vinnuafli á árinu 2004 miðað við árið á undan. Mest aukning var í Indlandi en þar höfðu nýráðningar aukist um 55% frá árinu áður. Í Ástralíu höfðu nýráðningar aukist um 50%. Einungis í Svíþjóð, Mexíkó og Hollandi dró úr nýráðningum á milli ára, mest í Hollandi eða 12%. Að meðaltali jukust nýráðningar um 26% í þeim löndum sem könnunin náði til, borið saman við 8% aukningu árið 2003. Mest varð aukningin á Fríverslunarsvæði Norður Ameríku eða 37%, í Austur-Asíu jukust nýráðningar um 17% en um aðeins 6% í Evrópusambandinu. 
En þó nýráðningar aukist, kvarta stjórnendur fyrirtækja yfir skorti á faglærðu starfsfólki og að það hamli vexti. Um 28% svarenda í könnuninni sögðu skort á faglærðu starfsfólki vera hamlandi þátt. Flestir sögðu þetta vera vandamáli á Nýja-Sjálandi eða 50%, Rússlandi 45% og Ástralíu 44%. 
Í könnuninni var einnig spurt um hvað fyrirtækjaeigendur álitu að skipti mestu máli til að gera fyrirtækin eftirsóknarverð í augum væntanlegra starfsmanna. 84% aðspurðra töldu að góður orðstír fyrirtækjanna skipti mestu máli. 77% töldu að skilningur á kjarnastarfsemi og markmiðum væri mikilvægur og 69% töldu að leggja þyrfti mikið upp úr þjálfun stjórnenda.
