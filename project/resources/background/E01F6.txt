SÉRA Jóhanna Sigmarsdóttir, sóknarprestur á Eiðum, og séra Gunnar Eiríkur Hauksson, sóknarprestur í Stykkishólmi, hafa verið skipuð prófastar, sr. Jóhanna í Múlaprófastsdæmi og sr. Gunnar Eiríkur í Snæfellsnes- og Dalaprófastsdæmi. 
Séra Gunnar Eiríkur Hauksson hefur verið settur í embætti prófasts í Snæfellsnes- og Dalaprófastsdæmi frá 1. apríl síðastliðnum. Hann tók við af séra Ingiberg J. Hannessyni prófasti sem lét af störfum fyrir aldurs sakir. 
Sr. Jóhanna Sigmarsdóttir verður sett prófastur í Múlaprófastsdæmi 1. júní næstkomandi. Hún tekur við af séra Sigfúsi J. Árnasyni sem lét af störfum fyrir aldurs sakir 1. janúar síðastliðinn. Séra Ingimar Ingimarsson, fv. prófastur og nú settur sóknarprestur á Hofi, sinnir prófastsskyldum til 31. maí næstkomandi. 
Sr. Gunnar Eiríkur og sr. Jóhanna eru bæði sett prófastar til áramóta. Á næsta kirkjuþingi verða lagðar fram tillögur um endurskipulagningu prófastsdæma, þar með talið þessara tveggja prófastsdæma. Hugmyndir hafa verið um að fækka prófastsdæmum og sameina þau.
