Níutíu ára er í dag, 8. apríl, Anna Þorsteinsdóttir frá Heydölum í Breiðdal. 
Hún er fædd á Óseyri við Stöðvarfjörð árið 1915. Foreldrar hennar voru hjónin Guðríður Guttormsdóttir frá Stöð í Stöðvarfirði, dóttir Guttorms Vigfússonar prests þar og síðari konu hans, Þórhildar Sigurðardóttur, og Þorsteinn Þorsteinsson Mýrmann, útvegsbóndi og oddviti, sonur Þorsteins Þorsteinssonar og Valgerðar Sigurðardóttur í Slindurholti á Mýrum í Austur-Skaftafellssýslu. 
Hjónin á Óseyri áttu sjö börn. Systkini Önnu eru nú öll látin en þau voru: Skúli, fæddur 1906, látinn 1973, skólastjóri á Eskifirði og síðar námstjóri Austurlands, var kvæntur Önnu Sigurðardóttur, rithöfundi og forstöðumanni Kvennasögusafns Íslands; Pálína, fædd 1908, látin 1999, húsmóðir á Akranesi, var gift Guðmundi Björnssyni kennara; Friðgeir, fæddur 1910, látinn 1999, bankaútibússtjóri á Stöðvarfirði, var kvæntur Elsu Sveinsdóttur; Halldór, fæddur 1912, látinn 1983, vélvirki á Akranesi og síðar verslunarmaður í Reykjavík, var kvæntur Rut Guðmundsdóttur; Björn, fæddur 1916 og lést 1939, og Pétur, fæddur 1921, látinn 1993, sýslumaður í Dalasýslu, var kvæntur Björgu Ríkarðsdóttur en hún er ein á lífi af mökum þeirra systkina. 
Hefðbundna barnafræðslu þeirra tíma fékk Anna meðal annars hjá afa sínum, hinum kunna latínuklerki séra Guttormi Vigfússyni í Stöð. Hún stundaði nám í húsmæðraskólanum á Hallormsstað á árunum 1932-1934 hjá merkiskonunni Sigrúnu Blöndal sem þá veitti skólanum forstöðu. Síðar á ævinni sótti hún ýmis námskeið í tungumálum og fleiru en einkum dönsku. Sumrin 1976 og 1977 sótti hún dönskunámskeið í Danmörku. 
Kennaraferil sinn hóf Anna við húsmæðraskólann á Hallormsstað sem vefnaðarkennari vorið 1933 og kenndi síðan vefnað þar veturinn 1934-1935. Næsta vetur var hún farandkennari í þessari grein hjá Sambandi austfirskra kvenna. Veturinn 1939-1940 tók hún börn í einkakennslu heima á Óseyri. Næsta vetur var hún farkennari í Helgustaðahreppi við Reyðarfjörð. Veturinn 1946-1947 kenndi hún í Auðkúluskólahverfi í Vestur-Ísafjarðarsýslu en Kristinn maður hennar var þá sóknarprestur á Hrafnseyri við Arnarfjörð. Veturinn 1947-1948 var hún kennari í Breiðdal þar sem Kristinn var þá orðinn prestur. Hún var skólastjóri á Stöðvarfirði 1964-1965 og hófst þá samfelldur þrettán ára kennaraferill en hún kenndi í Breiðdal árin 1965-1977 að undanteknum vetrinum 1967-1968 þegar hún kenndi við Oddeyrarskóla á Akureyri. Kennaraferill Önnu er því samtals um tveir áratugir. 
Veturinn 1943-1944 var hún forstöðukona mötuneytis stúdenta við Háskóla Íslands í Reykjavík. 
Árið 1944 giftist hún séra Kristni Hóseassyni sem var sóknarprestur í Hrafnseyrarprestakalli 1946-1947 og á Heydölum 1947-1987. Hann var prófastur í Austfjarðaprófastsdæmi 1982-1986. Þau eiga tvö kjörbörn, Hallbjörn, sem er fæddur 1953, og Guðríði, sem er fædd 1955. 
Anna var í rúma fjóra áratugi prestsfrú í sveit, á Hrafnseyri í Arnarfirði og í Heydölum í Breiðdal, með öllum þeim önnum og skyldum sem því fylgja. Þau hjónin ráku búskap í Heydölum næstum alla sína tíð þar en hann var auk hefðbundins búskapar fólginn í nytjum af eyjunum fyrir mynni Breiðdalsvíkur, æðarvarpi, lundaveiðum, selveiðum, reka og fleiru, og veiðum í Breiðdalsá. 
Anna hefur sinnt félagsmálum töluvert og skal hér minnst á hið helsta í þeim efnum: Hún var í hreppsnefnd Breiðdalshrepps 1958-1962, í stjórn Austfirðingafélagsins í Reykjavík 1944-1945, varaformaður slysavarnadeildarinnar Einingar í Breiðdal 1951-1954 og formaður deildarinnar 1954-1962, í stjórn Skógræktarfélags Breiðdæla 1951-1961. Hún var hvatamaður að stofnun kvenfélagsins Hlífar í Breiðdal og fyrsti formaður þess 1961-1964. Ritari í stjórn Sambands austfirskra kvenna var hún 1966-1979. Í stjórn Náttúruverndarsamtaka Austurlands 1978-1980. Í sóknarnefnd í Breiðdal 1964-1977 og safnaðarfulltrúi frá 1970 í mörg ár. Í jafnréttisnefnd í Breiðdal frá 1978 í mörg ár. Í skólanefnd 1974-1978, lengi í barnaverndarnefnd og prófdómari í Breiðdalsskólahverfi um árabil. 
Árið 2002 gaf Anna út bókina Sögur úr sveitinni, tíu dýrasögur ásamt frásögn af jólahaldi á bernskuheimili hennar. Hún hefur einnig fengist nokkuð við kveðskap og er allvel hagmælt. Árið 1999 birtust eftir hana kvæði í bókinni Raddir að austan, sem Félag ljóðaunnenda á Austurlandi gaf út, og nýlega kom út eftir hana kvæðakver. 
Þau hjónin eiga gott bókasafn og hefur Anna bundið inn margar bókanna af hagleik og smekkvísi en hún hefur ætíð haft áhuga á sögulegum og þjóðlegum fróðleik auk ættvísi. 
Ég þakka Önnu og séra Kristni fyrir margar ánægjustundir á heimili þeirra, bæði í Heydölum og síðar í Ofanleiti 17 í Reykjavík, og óska henni og fjölskyldu hennar til hamingju á þessu afmæli. 
Þorsteinn Skúlason.
