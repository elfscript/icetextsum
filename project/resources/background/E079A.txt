VERKEFNIÐ Silíkon sem burðarkerfi fyrir lífvirk efni var unnið af Reyni Scheving, sem nemur lyfjafræði við Háskóla Íslands. Hann segir tilgang verkefnisins hafa verið að þróa mælikerfi til að mæla losun efna úr silíkoni. Leiðbeinendur hans voru Már Másson, dósent í lyfjaefnafræði við Háskóla Íslands, og Pálmar I. Guðnason, verkefnastjóri hjá Össuri hf.
«Þetta gekk mjög vel og þrátt fyrir að ýmis vandamál hafi komið upp tókst á endanum að þróa mælikerfið sem stefnt var að í upphafi,» segir Reynir. «Við vildum mæla losun efna úr silíkoni af ýmsum ástæðum en aðallega til þess að hægt væri að þróa einhvers konar mælikerfi sem hægt væri að nota við gæðastjórnun og vöruþróun, til dæmis fyrir burðarkerfi til lyfjagjafar.» 
Hugmyndin að verkefninu kom upphaflega frá Össuri en við úrvinnslu hennar var sett upp líkan til þess að meta hvort og hversu hratt lyfjaefnin losnuðu úr silíkoninu. Einnig var reynt að meta áhrif styrks og efnafræðilegra eiginleika lyfjaefna í silíkoninu á flæðihraðann. 
Grundvöllur að frekari þróun
Niðurstaða verkefnisins er að mælingar á flæði, með HPLC-greiningu á styrk efna, er einföld og áreiðanleg aðferð til að ákvarða burðarkerfiseiginleika silíkons sem inniheldur lífvirk efni. Slíkar mælingar væri því hægt að nota í vöruþróun og við gæðaeftirlit, meðal annars til að fylgjast með niðurbroti lyfja í silíkonefnum og geymsluþoli. 
Reynir segir vinnuna enn á frumstigi. 
«Þetta er grundvöllurinn að því að hægt sé að þróa þetta frekar, til dæmis við notkun silíkons við lyfjagjöf,» segir hann. «Það þarf að vita að lyfið losni og hversu hratt það losnar auk þess sem það þarf að komast að því hvernig losunin gengur fyrir sig til að réttur skammtur af lyfinu sé gefinn. Lyf virka í flestum tilfellum æskilega bara á ákveðnum skammtabilum og mega til dæmis hvorki losna of hratt, því þá eru auknar líkur á aukaverkunum og eitrunum, né of hægt, því þá virka þau einfaldlega ekki.» Verkefnið er samstarfsverkefni Össurar hf., sem hefur víðtæka reynslu af notkun silíkonefna við framleiðslu á stoð- og stuðningstækjum og lyfjafræðideildar Háskóla Íslands, sem hefur stundað rannsóknir á nýrri tækni til lyfjagjafar til lengri tíma.
