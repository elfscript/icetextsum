MIKIL umræða hefur verið um nám fimm ára barna og fljótandi skil leik- og grunnskóla. Í Aðalnámskrá leikskóla er hvatt til samstarfs milli leikskóla og grunnskóla m.a. til að stuðla að samfellu í uppeldi og menntun barnsins og að það upplifi grunnskólann sem eðlilegt framhald af leikskólanum. Gott samstarf er á milli leik- og grunnskóla í Garðabæ. Unnið er eftir samstarfssamningi milli skólastiganna sem hlotið hefur nafnið «Brúum bilið». Markmið þess samnings er að kennarar kynni sér vinnubrögð á hvoru skólastigi um sig, fimm ára börnin verði kunnug í væntanlegum grunnskóla með heimsóknum þangað og börn sem eiga í málfarslegum erfiðleikum verði greind sem fyrst með forvarnarstarf í huga. Hluti af samstarfssamningnum er að vinna markvisst eftir leikjaverkefnunum í bókinni Markviss málörvun*. Unnið er eftir fyrri hluta bókarinnar með elstu börnum leikskólans og hefur það reynst góður undirbúningur fyrir lestrarnám í fyrsta bekk grunnskólans. Á hverju vori er stór hluti barnanna farinn að lesa. Byggt er á hugmyndafræði leikskólans sem leggur áherslu á skapandi starf og leik barnsins sem námsaðferð. 
Markviss málörvun og stærðfræði
Til er saga af strák sem hitti afa sinn og byrjaði: «afi í kafi, stafi, lafi.» Mamman stoppar hann og spyr: «Hvað segir þú við afa þinn?» Strákur svarar: «Ég er í markvissri málörvun.» Með verkefnum í Markvissri málörvun er lögð áhersla á að auka málskilning, orðaforða og að örva skýran framburð. Einnig er markmiðið að undirbúa börnin fyrir lestrarnám og að vinna forvarnarstarf gegn lestrarörðugleikum. Sem hluti í því forvarnarstarfi leggja leikskólakennarar leikjaprófið HLJÓM-2 fyrir börnin en það greiningartæki finnur stóran hóp þeirra barna sem eru í áhættu fyrir síðari lestrarörðugleika. Sýnt hefur verið fram á að niðurstöður á HLJÓM-2 við 5 ára aldur hafa góða fylgni við síðari árangur á samræmdu prófi í íslensku í 4. bekk grunnskóla r = 0,60 (p>0.001). 
«Ég hef stækkað svo mikið að fötin eru farin að minnka á mig,» heyrðist sagt í einum leikskólanum. Auk þess að vinna með málörvun er áhersla lögð á leikjaverkefni sem reyna á og þjálfa almenn undirstöðu- og þekkingaratriði í stærðfræði og raungreinum. Í vinnustund þar sem unnið var með mælingu heyrðist þetta: «Hann er að brjóta heilann,» segir barn. «Nei hann er að brjóta hálfan,» svarar þá annað barn. Vinnustundir í stærðfræði og raungreinum skiptast í þrennt. Í fyrsta lagi er unnið með heimaþekkingu svo sem heimilisfang, afmælisdag o.fl. Í öðru lagi er unnið með hugtök, tölur og talnagildi, form, vigtun og mælingu, pörun og flokkun. Þetta er meginverkefni vinnustundarinnar. Í lokin er farið í leiki sem eru nánari útfærsla á meginverkefninu. Þessi leikjaverkefni hafa skilað mjög góðum árangri og telja grunnskólakennarar í Garðabæ að undirbúningur barnanna sé til fyrirmyndar. Með því að nota leikinn markvisst sem námsaðferð í leikskólum er hægt að byggja grunninn vel undir frekara nám því lengi býr að fyrstu gerð. 
*Markviss málörvun - þjálfun hljóðkerfisvitundar sem kom út árið 1999 er eftir Helgu Friðfinnsdóttur, Sigrúnu Löve og Þorbjörgu Þóroddsdóttur. Höfundur er aðstoðarleikskólastjóri og talsmaður samstarfshópsins Brúum bilið.
