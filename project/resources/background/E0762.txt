Eftir Kristin Benediktsson HÚSAVÍKURBÆR auglýsti nýlega 9 lóðir fyrir nýbyggingar við Stakkholt sem eru í nýlegu hverfi syðst í bænum, auk nokkurra stakra lóða við götur skammt frá með endinguna -gerði.
Að sögn Vigfúsar Sigurðssonar byggingafulltrúa Húsavíkurbæjar verða alls 12 lóðir fyrir einbýlis-, par- eða raðhús við Stakkholtið. Fyrir eru í Langholtshverfi göturnar Stekkjarholt og Lyngholt og eru þær fullbyggðar. 
«Þarna verður væntanlega ekki byggt lengra til suðurs heldur er framtíðar-byggingarsvæði bæjarins hugsað á Húsavíkurhöfðanum norður af bænum enda er það mjög fallegt byggingarland. Á þessu svæði verða einbýlis-, par- og raðhús en fjölbýlishúsahverfi er hugsað í framhaldi af húsum sem þegar eru komin ofan við grunnskólann,» segir Vigfús. Hann bætir við að mikil vinna hafi verið við gerð aðalskipulags bæjarins sem nær fram til ársins 2026 og það verði lagt fyrir bæjarstjórnina á næstu dögum en þá sé öll deiliskipulagsvinna eftir. 
«Greinilegt er að losnað hefur um spennu sem hér var á fasteignamarkaðnum til margra ára, verð hefur hækkað og eftirspurn er orðin mikil eftir lóðum fyrir nýbyggingar og því er verið að mæta,» segir Vigfús. 
Á fundi skipulags- og byggingarnefndar nú á dögunum var meðal annars erindi frá Norðurvík ehf. sem óskar eftir að fá svæði undir íbúðir fyrir eldri borgara milli Pálsgarðs og Útgarðs og var tekið vel í þá ósk, en fyrir fundinum lá fjöldi erinda bæði frá einstaklingum og fyrirtækjum um nýbyggingar eða breytingar á eignum sínum.
