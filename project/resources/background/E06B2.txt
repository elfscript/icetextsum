Á LAUGARDAGINN kemur verður haldið prófkjör Framsóknarflokksins á Akureyri. 
Á kjörstað getur almenningur fyllt út stuðningsyfirlýsingu við framboð Framsóknarflokksins á Akureyri í vor og þar með öðlast kosningarétt í prófkjörinu. Að sjálfsögðu er líka hægt að ganga í Framsóknarflokkinn en það er ekki skilyrði! 
Eftirtalin málefni mun ég m.a. leggja áherslu á nái ég settu markmiði nk. laugardag: 
Háskólinn á Akureyri:
Óhætt er að segja að með tilkomu Háskólans á Akureyri hafi byggð á Norðurlandi öllu eflst til muna og hefði stofnunin ekki orðið að veruleika væru íbúar líklega mun færri hér en þekkist í dag. Háskólinn þarf allan þann stuðning sem bærinn getur veitt honum og í dag eiga raungreinabrautir undir högg að sækja. Það er að mínu mati ekki viðunandi þar sem slík menntun er forsenda þess að fjölgun verði á hátæknistörfum á svæðinu. Fjölga þarf stúdentagörðum sem byggðir eru að fyrirmyndum sem þekkjast annars staðar. Fjölskylduvænir stúdentagarðar eru aðlaðandi kostur fyrir námsmenn með fjölskyldur. 
Almenn þjónusta við bæjarbúa:
Sífellt þarf að huga að málefnum daggæslu, leik- og grunnskóla. Þessi atriði verða alltaf að vera í topplagi. Skoða má hvort ekki sé hægt að samstilla lok skóladags og upphaf íþrótta- og tómstundaiðkunar ungmenna. Þannig skapast möguleiki á að fjölskyldan hafi meiri tíma saman þegar foreldrar koma heim úr vinnu á daginn. Öldrunarmálin má betrumbæta og sá málaflokkur þarf í endurskoðun með ríkinu. Sama má segja um málefni fatlaðra, þessir málaflokkar þurfa alltaf að vera undir smásjá. Heilsugæsla er í ágætum höndum hjá bæjarfélaginu en ríkið þarf að taka þátt í þeim kostnaði sem því ber. Á það þarf að leggja áherslu og koma í veg fyrir að ríkið skorist undan ábyrgð í þessum efnum. 
Umhverfismál:
Staðardagskrá 21 er afar gott tæki sem getur nýst íbúum á ýmsan hátt. Velferð til framtíðar er slagorð mitt og hugmyndin kemur af vettvangi umhverfismála. Sorpmálin þurfa endurskoðunar við og benda má á að urðun er aðeins ein tegund landnýtingar. Því þarf að taka til skoðunar sorpbrennslu með þátttöku annarra sveitarfélaga í Eyjarfirði og jafnvel Þingeyjarsýslu. Útivistarsvæði í bænum eru mörg og þar eiga allir að finna eitthvað við sitt hæfi. Það má sjá fyrir sér betri nýtingu grænu svæðanna í nágrenni miðbæjarins t.d. með tilkomu betri skjólbelta og leyfi til veitingareksturs. 
Unga fólkið framtíð landsins:
Málefni unga fólksins sitja oft á hakanum þegar stjórnvöld taka ákvarðanir. Ég tel mig geta verið málsvara ungs fólks enda stutt síðan ég var sjálfur í námi og þekki vel hvaða kröfur samfélagið gerir til fólks á aldrinum 15-30 ára. Framboð á húsnæði og vinnu er grundvallaratriði, eigum við að geta haldið unga fólkinu á Akureyri eftir að námi lýkur. Rannsóknir segja að vinna skipti fólk gríðarmiklu máli þegar kemur að því að velja stað til búsetu. Nýútskrifaðir nemar taka ekki hvaða vinnu sem er, þeir vilja starf sem gerir kröfur og starf sem nám þeirra nýtist í. 
Forvarnarmál eru víða í ólestri og í raun á Akureyrarbær að leggja mun meiri áherslu á forvarnarstarf í grunn- og framhaldsskólum en nú er gert. Auka þarf meðferðarúrræði barna og unglinga. Þetta má vel hugsa sem staðbundið verkefni fyrst um sinn. Ljóst er að þau meðferðarúrræði sem bjóðast í dag duga ekki til og snúa þarf vörn í sókn í þessum málum. SÁÁ hefur unnið gífurlega gott starf en samtökin hafa ekki nægt rekstarfé sem þarf til að takast á við vaxandi vandamál. Fleiri leiðir ættu líka að vera í boði og það er sjálfsagt mál að bæjarfélag á stærð við Akureyri komi að skipulagningu slíkrar þjónustu, enda dæmi um nærþjónustu sem á m.a. að vera á höndum sveitarfélaganna. Vel má hugsa sér að stærri sveitarfélögin taki höndum saman og vinni að þessum málum í sameiningu. 
Hér hef ég farið um víðan völl en listi þessi er hvergi nærri tæmandi. Hann gefur þó ágæta mynd af því sem ég vil vinna að með því góða fólki sem býður sig fram í prófkjöri Framsóknarflokksins 18. febrúar. 
Einstök útfærsluatriði tel ég að eigi að vinna í nefndastarfi á vegum bæjarins og í þeim á að sitja fólk sem hefur yfirgripsmikla þekkingu á viðfangsefnunum en þannig gefst kostur á að finna bestu lausnina fyrir bæjarbúa hverju sinni. 
Ný forysta
Ég er þeirrar skoðunar að nú sé lag fyrir Framsóknarflokkinn á Akureyri að auka sinn hlut í bæjarstjórn. Flokkurinn á að stefna á að verða ráðandi afl í meirihlutasamstarfi á næsta kjörtímabili. Til að það geti orðið að veruleika tel ég að nýr maður í efsta sætið sé nauðsynlegur, þannig fær listinn frísklegt yfirbragð og gefur fyrirheit um breytingar, nýjar áherslur og áræðni Framsóknarflokksins á Akureyri. 
Um næstu helgi gefst kjósendum á Akureyri tækifæri til að kjósa nýjan og öflugan leiðtoga til forystu í bæjarmálum á Akureyri. Ég vonast eftir þátttöku sem flestra í myndarlegu prófkjöri Framsóknarflokksins og óska eftir stuðningi flokksbundinna framsóknarmanna og annarra bæjarbúa í 1. sæti listans. Höfundur er sveitarstjóri og býður sig fram í 1. sæti í prófkjöri Framsóknarflokksins á Akureyri.
