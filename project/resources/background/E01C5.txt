FÆRA má fyrir því góð rök að ekki séu til nein afgangslög með Nick Cave - þótt svo vildi til að sum hver hlytu þau örlög að verma B-hliðar á smáskífum þessa ástralska myrkrahöfðingja. Skýrasta sönnunin fyrir því er ný þreföld safnplata þar sem saman eru komin þessi olnbogabörn hans og þar kemur í ljós að þær eru ansi margar svörtu perlurnar sem ekki hafa áður fengið þá upphefð sem þær hafa átt skilið - að skarta sínu fegursta á alvöru plötum.
