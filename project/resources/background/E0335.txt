ÞAÐ verður Bayern München sem mætir Schalke í úrslitaleik þýsku bikarkeppninnar í knattspyrnu í vor. Schalke vann Werder Bremen eftir vítaspyrnukeppni í fyrrakvöld og í gærkvöld lék Bayern við Arminia Bielefeld og sigraði, 2:0. Bayern fékk óskabyrjun því Michael Ballack skoraði strax á 3. mínútu með skalla eftir sendingu frá Bastian Schweinsteiger. Þegar þrjár mínútur voru komnar framyfir venjulegan leiktíma var dæmd vítaspyrna á Bielefeld. Delron Buckley fékk rauða spjaldið fyrir mótmæli og Roy Makaay innsiglaði sigur Bayern úr vítaspyrnunni.
