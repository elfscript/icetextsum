Fyrr í vikunni var greint frá því að Viðskiptaháskólinn á Bifröst hefði gert samning við Framsóknarflokkinn um að stofna stöðu prófessors í samvinnufræðum í nafni Jónasar Jónssonar frá Hriflu. 
Vefþjóðviljinn segir að einhverjir hafi líklega þurft að klípa sig í handlegginn við lestur þessarar fréttar, «svo mikil ólíkindi eru hér á ferðinni. Þessi skóli hét lengst af Samvinnuskólinn og eins og sjá má á ferilskrám margra framsóknarmanna sem hafa látið að sér kveða í stjórnmálum hefur hann verið nýttur sem uppeldisstöð fyrir Framsóknarflokkinn. Í seinni tíð hefur skólinn hins vegar markvisst reynt að breyta um ímynd og gekk meira að segja svo langt að breyta um nafn, sem var mörgum framsóknarmanninum þvert um geð. Nú virðist skólinn hins vegar sjá sóknarfæri í þessari vafasömu fortíð sinni og tekur upp samstarf við Framsóknarflokkinn um kennslu í skólanum». 
Vefþjóðviljinn heldur áfram: «Jónas frá Hriflu er þekktur fyrir að vera einhver allra óbilgjarnasti og ósanngjarnasti stjórnmálamaður Íslands fyrr og síðar og þegar af þeirri ástæðu er vægast sagt furðulegt að háskóli skuli fallast á fyrir fjárstuðning frá stjórnmálaflokki að stofna stöðu sem kennd er við hann. Jónas var þekktur fyrir að misnota vald sitt gegn pólitískum andstæðingum og persónuníðið og munnsöfnuðurinn sem hann bar með sér inn í íslensk stjórnmál á sér engan líka. Ef litið er til atvinnu- og efnahagsmála þá er skemmst frá því að segja að Framsóknarflokkurinn stóð, á þeim árum sem áhrifa Hriflu-Jónasar gætti hvað mest, fyrir sérstakri aðför að einkaframtaki í landinu. Þetta var gert í nafni «samvinnuhugsjónarinnar» og kaupfélögunum hyglað á kostnað einstaklingsrekstrar og hlutafélaga, meðal annars með langvarandi haftabúskap. Þetta kallaði áratugalangan doða yfir íslenskt atvinnulíf og það er ekki fyrr en á síðustu árum sem það náði sér eftir hremmingarnar.» Vefþjóðviljinn nefnir að í fréttatilkynningu um málþing um Jónas frá Hriflu segi að skólinn fylgi að verulegu leyti þeirri stefnu sem Jónas markaði honum sem stofnandi og skólastjóri. Segir Vefþjóðviljinn þetta athyglisverða staðreynd fyrir ungt fólk sem hyggur á háskólanám.
