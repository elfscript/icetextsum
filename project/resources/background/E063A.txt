EF ÞÚ vilt bæta líf þitt og heilsu og ná varanlegum tökum á aukakílóunum skaltu geyma þessa grein og hafa hana á stað þar sem þú rekur augun í hana daglega.
Þetta eru þrautreyndu ráðin átta sem eru skotheld leið til árangurs. Engar blekkingar, blaður og illvirkar skyndilausnir. Aðeins ráð sem hafa dugað ár eftir ár og skilað fjölda fólks öruggum árangri. 
1.Þú skalt léttast hægt. 
Ef þú vilt ná varanlegum árangri þá skaltu setja þér lítil, viðráðanleg og raunhæf markmið og þú skalt hafa þau skrifleg. Það er mun líklegra að þú náir markmiðum þínum sjáir þú fyrir endann á þeim. Góður árangur gefur þér aukið sjálfstraust og löngun til að setja þér ný markmið. Þannig kemstu smám saman á leiðarenda. 
2.Þú skalt lyfta lóðum. 
Þannig byggir þú upp vöðvamassa.Vöðvar brenna hitaeiningum og eftir því sem vöðvamassinn er þéttari þeim mun meiri verður grunnbrennsla líkamans. Með öðrum orðum: ef þú styrkir vöðvana reglubundið stuðlar þú að því að líkami þinn brenni fleiri hitaeiningum allan sólarhringinn. Líka þegar þú sefur! 
3.Þú skalt láta hjartað hamast. 
Þolþjálfun styrkir hjarta og æðakerfi og brennir fitu. Leyfðu hjartanu að fá að taka sprett og hamast reglulega. Þú gerir það með því að ganga, skokka, hlaupa, hjóla, æfa þolfimi eða aðra tegund þjálfunar sem fær hjartað til að slá hraðar í a.m.k. 15 mín. samfleytt. 
4.Þú skalt borða fimm eða sex litlar máltíðir á dag. 
Borðaðu fimm til sex litlar máltíðir á dag - ekki borða þrjár stórar - hvað þá eina risastóra! Notaðu minni disk og fáðu þér aðeins einu sinni á diskinn. 
Ein helsta ástæða offituvanda nútímaþjóðfélagsins er skammtastærð matarins. Minnkaðu skammtinn og láttu einn nægja! 
5.Þú skalt styðjast við það æfingakerfi sem hentar þér og halda þig við það! 
Það er engin ein aðferð til sem hentar öllum. Finndu eigin leið til árangurs, en haltu þig við efnið. Stundaðu æfingarnar reglulega. 
6.Þú skalt láta það eftir þér ... stöku sinnum. 
Vendu þig á hollar neysluvenjur. Neyttu fjölbreyttrar fæðu, sem er rík af trefjum, ávöxtum og grænmeti en sneyddu sem mest hjá harðri og hertri fitu og sætindum. En komi yfir þig óstjórnleg löngun í það óholla, fáðu þér þá lítið smakk og njóttu þess lengi! Haltu síðan áfram þínu striki með holla mataræðinu og góðu venjunum. 
7.Þú skalt halda matar- og þjálfunardagbók. 
Útbúðu eigin tímatöflu fyrir æfingarnar og skráðu hana í dagbókina rétt eins og önnur mikilvæg stefnumót í lífinu. Láttu æfingarnar ganga fyrir öðru. Þetta er þinn tími. 
Þú skalt líka halda matardagbók því þannig lærir þú smám saman hvaða neyslumynstur virkar best fyrir þig til að þú náir markmiðum þínum. 
8.Þú skalt ekki refsa þér. 
Ekki missa móðinn þótt á móti blási öðru hverju. Þótt ekki gangi allt upp á hverjum degi eins og til var ætlast skaltu ávallt horfa fram á veginn og einblína á það jákvæða, t.d. það sem þú getur gert betur á morgun. Aðeins þannig nærðu árangri. Höfundur er framkvæmdastjóri Hreyfingar.
