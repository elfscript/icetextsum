«ÉG er að sjálfsögðu ekki sáttur við þessa ákvörðun stjórnarmanna Fram, tel hana ranga og ekki gæfuspor fyrir félagið á þessum tímapunkti. Ég er búinn að þreyja þorrann með Fram í gegnum erfiða tíma og finnst hart að fá ekki að njóta þess þegar rofar til hjá félaginu. En það eru þeir sem ráða ferðinni, það er hlutverk stjórnarmanna að taka slíkar ákvarðanir og ég verða að hlíta því,» sagði Heimir Ríkarðsson, þjálfari karlaliðs Fram í handknattleik undanfarin fjögur ár, við Morgunblaðið í gær. Honum var sagt upp störfum í fyrrakvöld og Guðmundur Þ. Guðmundsson ráðinn í hans stað en Heimir átti eitt ár eftir af samningi sínum við félagið.
Eftir Víði Sigurðsson vs@mbl.is Heimir sagði að hann hefði fyrst frétt af því sem til stóð kvöldið fyrir fyrsta leik gegn ÍBV í átta liða úrslitum Íslandsmótsins. «Kjartan formaður hringdi þá í mig og tjáði mér að handknattleiksdeildin hefði fengið tilboð frá Tryggva Tryggvasyni, fyrrverandi stjórnarmanni og handboltamanni hjá Fram, um að hann myndi fjármagna þjálfara liðsins ef Guðmundur yrði ráðinn. Tímasetningin var ekki sú besta og ég sagði að ég vildi fá að vita mína stöðu um leið og þátttöku Fram í Íslandsmótinu væri lokið. Í gær, mánudag, óskaði ég eftir fundi um mín mál. Ég var boðaður á fund um kvöldið og þar tilkynntu stjórnarmenn mér þessa ákvörðun. Þeir buðu mér jafnframt annað starf innan félagsins, en sögðu að þeir teldu kominn tíma á breytingar og þeir hefðu ákveðið að ráða Guðmund.»
Hefur þjálfað samfleytt í 23 ár hjá Fram
Heimir hefur stýrt liði Fram frá sumrinu 2001 en þá tók hann við með skömmum fyrirvara þegar Anatólí Fedjúkin hætti störfum. Hann hefur þjálfað hjá félaginu samfleytt í 23 ár, frá árinu 1982. «Það hefur verið ákveðin uppbygging í gangi á þessum tíma og ég horfi stoltur til baka yfir þessi fjögur ár. Við komumst tvisvar í bikarúrslit og í vetur tefldum við fram kornungu liði eftir að hafa misst sex leikmenn, en unnum 1. deildina og spiluðum þrjá jafna leiki gegn ÍBV. Ég var mjög sár þegar mér var tilkynnt þessi ákvörðun, ég vildi halda áfram með þá uppbyggingu sem ég hef unnið að undanfarin ár. Ég er hins vegar rólegri núna, ekki síst eftir öll þau símtöl sem ég hef fengið frá leikmönnum Fram og fjölmörgum félagsmönnum, auk annarra.» 
Dæmi ekki félagið út frá gjörðum stjórnarmanna
Heimir sagði að hann hefði þegar heyrt frá öðrum félögum. «Já, það hafa nokkrir hringt í mig í dag en ég á eftir að gera það upp við mig næsta hálfa mánuðinn hvort ég hætti alveg, tek mér frí eða held áfram. Það verður að koma í ljós. Ég er ekki sáttur við stjórnarmenn Fram og tel að þeir hafi tekið ranga ákvörðun en ég er þrátt fyrir það sami harði Framarinn og ég hef alltaf verið. Nokkrir stjórnarmenn breyta því ekki, ég dæmi ekki allt félagið út frá gjörðum þeirra,» sagði Heimir Ríkarðsson.
