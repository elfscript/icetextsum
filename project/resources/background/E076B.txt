KR og norska liðið Brann skildu jöfn, 1:1, á æfingamótinu í knattspyrnu á La Manga á Spáni í gær. Brann náði forystu á 21. mínútu með marki frá Migen Memelli en skömmu áður hafði einum leikmanni Brann verið vikið af velli. Björgólfur Takefusa jafnaði metin fyrir KR-inga með þrumuskoti á 40. mínútu og þar við sat. 
Johan Thorbjørnsen markvörður Brann sá til þess að KR-ingar skoruðu ekki fleiri mörk. Hann varði hvað eftir annað meistaralega meðal annars vítaspyrnu frá Garði Jóhannssyni þegar skammt var til leiksloka. 
Ólafur Örn Bjarnason og Kristján Örn Sigurðsson léku báðir allan leikinn fyrir Brann en þjálfari KR-inga, Teitur Þórðarson, var við stjórnvölinn hjá norska liðinu 1988-1990 og aftur 2000-2002. 
«Ég held að þetta hafi verið sanngjörn úrslit en vissulega var sárt að ná ekki að skora úr vítinu. En í heildina léku strákarnir ágætlega og við höfum verið virkilega ánægðir með þessa ferð,» sagði Sigurður Helgason, framkvæmdastjóri KR-Sport, við Morgunblaðið en hann fylgdist með leiknum.
