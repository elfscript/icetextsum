* EVRÓPUMEISTARAR Liverpool hafa komist að samkomulagi við argentínska knattspyrnumanninn Gabriel Paletta um fjögurra ára samning. Paletta er tvítugur varnarmaður og leikur með Banfield í heimalandi sínu en hann kemur til enska félagsins í sumar, svo framarlega sem hann stenst læknisskoðun.
* PALETTA er sterkur og kraftmikill varnarmaður sem hefur vakið mikla athygli fyrir framgöngu sína með Banfield og með 20-ára landsliði Argentínu sem varð heimsmeistari á síðasta ári. Mörg félög hafa fylgst grannt með honum um skeið. 
* ANDY Cole , sóknarmaður enska knattspyrnuliðsins Manchester City , er meiddur á hné og verður frá keppni í mánuð. Í gær var staðfest að meiðslin væru það slæm að hann þyrfti að gangast undir aðgerð vegna þeirra en Cole haltraði af velli á sunnudaginn þegar City sigraði Charlton , 3:2, í úrvalsdeildinni. 
* TREVOR Sinclair og Sun Jihai , leikmenn Manchester City , meiddust í sama leik. Sun á hné og Sinclair á kjálka. Útlit er þó fyrir að Sinclair geti haldið áfram að spila með því að nota andlitsgrímu. 
* AIME Antheunis , þjálfari belgíska knattspyrnuliðsins Lokeren og fyrrum landsliðsþjálfari Belga, varð að fara heim af æfingu liðsins á sunnudaginn vegna hjartsláttartruflana. Í framhaldi af því þarf Antheunis að gangast undir rannsókn og talið er að hann verði ekki við stjórnvölinn hjá Lokeren í næstu leikjum. Þetta er mikið áfall fyrir liðið sem hefur átt erfitt uppdráttar í síðustu leikjum og er nú í áttunda sæti deildarinnar. Með Lokeren leika þeir Rúnar Kristinsson, Arnar Grétarsson og Davíð Þór Viðarsson. 
* HECTOR Cuper hefur sagt lausu starfi sínu sem þjálfari spænska liðsins Real Mallorca . Það rekur nú lestina í spænsku 1. deildinni og hefur ekki unnið í síðustu níu viðureignum. Cuper tók við þjálfun þess í annað sinn á ferlinum fyrir tveimur árum. 
* DANSKA knattspyrnudómaranum Michael Svendsen hefur verið sagt upp starfi sínu hjá Knattspyrnusambandi Katar . Svendsen hefur undanfarin misseri verið í fullu starfi sem knattspyrnudómari í efstu deild í Katar . Ástæða uppsagnarinnar er birting mynda af Múhameð spámanni í Jyllands-Posten og sú alda reiði sem risið hefur vegna hennar í garð Dana víða á meðal múslima. 
*JUAN Sebastian Veron leikur ekki með Inter frá Mílanó næstur þrjár vikurnar vegna meiðsla í ökkla. Hann missti m.a. af fyrri leiknum við Ajax í 16 liða úrslitum Meistaradeildarinnar í knattspyrnu í næstu viku.
