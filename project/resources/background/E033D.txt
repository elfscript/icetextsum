* ÅRHUS GF komst í gærkvöldi í annað sæti dönsku úrvalsdeildarinnar í handknattleik með því að sigra Team Helsinge á útivelli, 32:29. Róbert Gunnarsson skoraði 5 mörk fyrir Árósaliðið og Sturla Ásgeirsson 3. Magnús Agnar Magnússon skoraði ekki fyrir Team Helsinge en hinn hálfíslenski Hans Lindberg gerði hinsvegar 10 mörk fyrir liðið. Kolding er með 43 stig á toppnum, Århus GF 38 og GOG 36 en GOG á leik til góða. Þessi lið leika ásamt Viborg til úrslita um meistaratitilinn.
* SKJERN , undir stjórn Arons Kristjánssonar, burstaði botnliðið Svendborg á útivelli, 44:29, en er í fimmta sæti og á ekki möguleika á að komast áfram. Ragnar Óskarsson og Jón Þorbjörn Jóhannsson skoruðu 4 mörk hvor fyrir Skjern . 
* GÍSLI Kristjánsson skoraði 3 mörk fyrir Fredericia sem tapaði fyrir AaB á útivelli, 30:25. Fredericia er í 10. sæti af 14 liðum í úrvalsdeildinni. 
* RÍKHARÐUR Daðason , fyrrverandi landsliðsmaður í knattspyrnu, framlengdi í gær samning sinn við Fram um eitt ár. Hann er þar með samningsbundinn félaginu út tímabilið 2006. Ríkharður kom til Fram í fyrra eftir langa dvöl erlendis og var markahæsti leikmaður liðsins í úrvalsdeildinni með 7 mörk í 15 leikjum. 
* KEFLAVÍK tapaði fyrir Víkingi R ., 2:4, í æfingaleik sem fram fór í Egilshöllinni í gærkvöldi. Baldur Sigurðsson og Guðmundur Steinarsson skoruðu fyrir Keflavík en Halldór Jón Sigurðsson gerði þrennu fyrir 1. deildarlið Víkings . 
* GRÉTAR Rafn Steinsson lék allan leikinn með Young Boys sem tapaði, 1:3, fyrir Zürich í undanúrslitum svissnesku bikarkeppninnar í knattspyrnu í gærkvöldi. Zürich leikur til úrslita gegn Luzern , félaginu sem landsliðsmennirnir Sigurður Grétarsson og Ómar Torfason léku með á árum áður. 
* DAVID Moyes og Alex Ferguson , knattspyrnustjórar Everton og Manchester United , lentu í rifrildi á hliðarlínunni undir lok leiks liðanna í ensku úrvalsdeildinni í gærkvöldi. Hvorugur vildi gera mikið úr atvikinu eftir leikinn. « Við töluðum saman á skosku, þetta hendir þegar tveir skoskir knattspyrnustjórar mætast ,» sagði Moyes brosandi. 
* EVERTON tókst loksins að sigra Manchester United, í fyrsta skipti í 20 leikjum síðan 1995. Duncan Ferguson skoraði sigurmarkið þegar liðin áttust við fyrir tíu árum og hann lék sama leik í gærkvöldi. Manchester United hafði unnið 17 af þessum síðustu 20 leikjum liðanna.
