Jónas Stefánsson fæddist á Öndólfsstöðum í Reykdælahreppi í S-Þingeyjarsýslu 3. júlí 1909. Hann lést á Heilbrigðisstofnun Þingeyinga fimmtudaginn 31. mars síðastliðinn og var útför hans gerð frá Einarsstaðakirkju 8. apríl. 
Elsku afi, nú skiljast leiðir um sinn. Að alast upp við hliðina á ykkur ömmu voru mikil forréttindi. Þegar ég var barn og unglingur leið varla sá dagur að ég skryppi ekki til ykkar. Þið voruð bæði einstaklega barngóð og lítil stelpuskjáta fékk alltaf góðar móttökur. Þolinmæðin mikil við að kenna mér og leyfa mér að prófa hlutina.
Vetur, sumar, vor og haust, hver árstíð hafði sín verk eins og tíðkast til sveita og alltaf nóg að starfa. Vorverkin með sauðburðinum, við Ólöf systir fengum einu sinni að vakta fjárhúsin og lofuðum að vaka samviskusamlega til skiptis en þegar þú komst um miðja nótt steinsváfum við báðar í herberginu fína í fjárhúsunum. Ekki fengum við samt skammir frekar en venjulega. Sumarið kom með heyskap og útreiðartúrum. Á Stórulaugum voru alltaf til góðir hestar, hávaxnir, viljugir töltarar og gjarnan með skeiði líka. Afi var stoltur af sínum hestum og fór afskaplega vel með þá. Marga ógleymanlega reiðtúra fórum við. Einn kemur upp í hugann, er við riðum upp á heiði, norður Þegjandadal og svo Vatnshlíðina heim. Komið fram á kvöld að sumarlagi í yndislegu veðri og ekki spillti félagsskapurinn við afa. Hann var óþreytandi að segja manni frá landinu sem við riðum um, örnefnum og öllu því sem fyrir augu bar. 
Síðustu tíu árin, eftir að amma féll frá, bjó afi einn á Stórulaugum. Hann fékk góða heimilishjálp, hana Þórhildi, en var annars ótrúlega sjálfbjarga með alla hluti, kominn yfir nírætt og sjónin afskaplega lítil. Hann málaði heynálina rauða svo hann ætti auðveldara með að finna hana í hlöðunni og stikaði leiðina upp í fjárhús með prikum sem hann festi svo dökka sokka á endann á. Sokkarnir gegndu svo hlutverki vita á þessari leið þegar allt annað var orðið hvítt af snjó og ekki sá á dökkan díl. Hann tók alltaf jafn höfðinglega á móti gestum sem bar að garði, allir voru drifnir inn í kaffi og ekki var boðlegt annað en að eldhúsborðið svignaði undan bakkelsinu, vínarbrauð, snúðar og jólakaka. 
Elsku afi, kveðjustundin í Reykjadalnum var afskaplega falleg. Dalurinn skartaði sínu fegursta, fannhvít jörð og skínandi bjart og fallegt yfir að líta. Ég kveð þig, afi minn, með söknuð í hjarta en jafnframt mikið þakklæti. Blessuð sé minning þín. 
Jóhanna Valgeirsdóttir.
