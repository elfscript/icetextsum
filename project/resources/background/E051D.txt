Út um gluggann» er heiti nemendasýningar Myndlistarskóla Kópavogs sem haldin verður í húsnæði skólans í dag. Sýning þessi er um margt áhugaverð því nemendur skólans, sem eru allt frá fimm ára aldri og upp í 83 ára, myndlýsa útsýni úr gluggum skólahúsnæðisins. 
Sýningin tengist fimmtíu ára kaupstaðarafmæli Kópavogsbæjar. 
Aðferðirnar sem notaðar voru við það að nálgast verkefnið eru bæði fjölbreyttar og skemmtilegar, að sögn Ingunnar Ernu Stefánsdóttur, sem stýrir skólanum ásamt Sigríði Einarsdóttur, en um þrjú hundruð nemendur sækja námskeið skólans á hverri önn. Kennsla fer fram frá kl. 9 á morgnana til kl. 22 á kvöldin. 
Myndlistarskóli Kópavogs hefur verið starfræktur í sautján ár og er stöðug og góð aðsókn að honum, að sögn Ingunnar Ernu. Starfsemin er styrkt af ríki og bæ auk þess sem bæjarstjórn Kópavogs hefur látið skólanum í té húsnæðið á efstu hæð í Fannborg 6 þar sem skólinn hefur verið til húsa undanfarin sex ár. 
«Kennaraliðið er skipað fjórtán ötulum og góðum kennurum, sem flestir eru jafnframt starfandi listamenn. 
Hugsjón okkar er að skólinn sé ánægjulegur og aðlaðandi fyrir nemendur og kennara, en markmið skólans eru að kenna helstu grundvallaratriði myndlistar, að auka færni einstaklingsins til myndsköpunar, að nemendur fái tækifæri til að njóta sköpunarhæfileika sinna og að gefa nemendum færi á að verða meðvitaðri á myndrænan boðskap með skapandi starfi og í tengslum við listasöguna,» segir Ingunn Erna. 
Hér er ekkert kynslóðabil
«Félagsskapurinn er fyrst og fremst mjög góður og hér hafa skapast náin tengsl milli kennara, skólastjórnenda og nemenda, sem eru á öllum aldri. Hér una allir glaðir við sitt og má því segja að hér sé ekki til neitt kynslóðabil,» segir Friðrik Jónsson, 83 ára nemandi við Myndlistarskóla Kópavogs.
Friðrik er aldursforsetinn og tilheyrir svokallaðri «akademíu» sem samanstendur af elstu nemendunum við skólann. Hann hóf myndlistarnámið fyrir tólf árum, þá sjötugur að aldri, og hafði þá nýlokið starfsævinni, en Friðrik starfaði lengst af sem skipstjóri hjá Ríkisskipum og hjá Sementsverksmiðjunni á Akranesi. «Ég teiknaði mikið sem barn, aðallega íslensku fornhetjurnar, og hef í gegnum tíðina verið duglegur við að sækja myndlistarsýningar. Þegar svo kom að því að þjóðfélagið lýsti frati í mann og ég varð að hætta vinnu sökum aldurs, fannst mér svo mikið líf í mér að ég yrði eitthvað að gera til þess að halda mér gangandi. Ég ákvað að skella mér í myndlistina sem ég hef haft mikið yndi af síðan. Hér líður mér vel og hér eru fyrirmyndar kennarar,» segir Friðrik, sem sækir myndlistartímana á laugardagsmorgnum og á fimmtudagseftirmiðdögum. 
Friðrik segist að vonum eiga nokkurt safn af eigin verkum eftir allan þennan tíma þó hann hafi verið nokkuð ötull við að gefa verkin sín, öllum til óþurftar, eins og hann orðar það. Hann hefur auk þess haldið nokkrar sýningar, m.a. var opnuð sýning á 40 verkum hans í Kirkjuhvoli, listhúsi Akraness, í tilefni af 50 ára afmæli Rótarý-hreyfingarinnar. Spurður um önnur áhugamál nefnir Friðrik lestur. «Ég hef lesið nokkuð mikið í gegnum tíðina, aðallega þó hasarbókmenntir og Moggann.» 
Hlakka til myndlistartímanna
Tvíburabræðurnir Einar Thor og Ólafur Thor Magnússynir eru sjö ára nemendur í 2. bekk í Kársnesskóla. Þeir hafa alltaf haft mikið dálæti á teikningu og ákváðu í samráði við foreldra sína að fara í Myndlistarskólann í Kópavogi í ársbyrjun. «Við erum því búnir að vera hérna í eina önn og finnst okkur voða gaman. Við ætlum örugglega að halda áfram.» 
Þeir segjast alltaf hlakka mikið til myndlistartímanna, sem séu á hverjum fimmtudegi, en spurðir um framtíðarplönin, er myndlistin víðs fjarri því Ólafur er harðákveðinn í því að verða lögga og Einar telur líklegt að hann læri til vísindamanns. Þeir telja sig vera jafn flinka í myndlistinni, en auk hennar æfa bræðurnir báðir sund sem þeim finnst líka bráðskemmtilegt. Sýningin fer fram í húsnæði skólans að Fannborg 6 í Kópavogi og stendur frá kl. 11 til 17 í dag.
