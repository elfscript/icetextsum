Grásleppuvertíðin er hafin og um átta bátar gera nú út á grásleppu frá Þórshöfn. Allt fram að síðustu mánaðamótum hafði veðrátta verið blíð en þegar sá dagur rann upp að leggja mátti grásleppunetin í sjó þá «brast hann á með brælu». Það má heita árvisst í tíðarfarinu hér um slóðir. Grásleppukarlarnir eru flestir farnir að reikna með þessu áhlaupi og taka öllu með jafnaðargeði. Þokkalega hefur þó veiðst þegar gefur á sjó en körlunum þykir þó verðið lágt fyrir hrognatunnuna, tæpar 50 þúsund krónur. Flestir láta salta hrognin hér á Þórshöfn en tveir láta salta þau á Bakkafirði.
Góð veiði hefur verið hjá handfærabátum síðustu daga en þeir hafa komið með fullfermi af boltaþorski, allt að þremur tonnum eftir tæpa 8 tíma á sjó. 
Sumardagurinn fyrsti bar nafn með rentu hér á Þórshöfn því hann heilsaði með sól og hvítalogni. Sumarfuglarnir eru komnir en þeir sungu náttúrunni til dýrðar hver í kapp við annan á þessum fallega degi og hrossagaukur hneggjaði í suðri sem ávallt boðar gott. 
Kvenfélagskonur á Þórshöfn og í Þistilfirði tóku höndum saman og nýttu daginn fyrir gott málefni og efndu til stórbingós í félagsheimilinu en ágóðanum skal varið til kaupa á eyrnaþrýstingsmæli á heilsugæslustöðina hér. Tækið kostar tæpar 200 þúsund krónur og er góð viðbót við tækjakost stöðvarinnar. Fjölmennt var á bingóinu enda voru vinningar glæsilegir og málefnið gott. 
Aðalfundur Sparisjóðs Þórshafnar og nágrennis var haldinn um miðjan mánuð og rekstrarafkoma var góð líkt og fyrri ár. Sparisjóðurinn var stofnaður árið 1944 og eru stofnbréf alls 105. Umsvif sjóðsins jukust umtalsvert og í júlí sl. var opnað útibú á Bakkafirði og er þar einn starfsmaður en einnig rekur Sparisjóðurinn útibú á Kópaskeri. 
Átta stöðugildi eru nú alls hjá Sparisjóðnum, miðað við heilsársstörf.
