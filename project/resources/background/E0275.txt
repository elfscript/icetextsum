EINS og flestir vita hefur heimsmeistarakeppnin í skák verið í ógöngum síðan 1993. Þá urðu heimsmeistararnir tveir í stað eins; annars vegar sá sem varð sigurvegari í heimsmeistarakeppnum sem alþjóðlegu skáksamtökin, FIDE, hafa haldið og hinsvegar sigurvegari keppna sem samtök á vegum Kasparovs stóðu fyrir. Á heimasíðu FIDE, www.fide.com, er þessa dagana að finna upplýsingar um heimsmeistaramót sem samtökin hyggjast halda í október næstkomandi. Forseti samtakanna, Kirsan Ilymzhinov, sem jafnframt er forseti sjálfstjórnarlýðveldisins Kalmykíu í Rússlandi, hefur heitið að eyða 600.000 bandaríkjadölum svo að keppnin geti farið fram í Elistu, höfuðborg lýðveldisins. Hugmynd FIDE er að átta skákmenn keppi um sameiginlegan heimsmeistaratitil, þeir fjórir skákmenn sem tefldu heimsmeistaraeinvígi á síðasta ári og fjórir aðrir skákmenn sem hafa hæsta meðaltal skákstiga á stigalista FIDE 1. júlí 2004 og 1. janúar 2005. Í fyrri hópinn falla FIDE heimsmeistarinn Rustam Kazimdzhanov (2670), Michael Adams (2737), Peter Leko (2763) og heimsmeistarinn í «klassískri skák», Vladimir Kramnik (2753). Síðarnefndi hópurinn samanstendur af Garry Kasparov (2812), Viswanathan Anand (2785), Veselin Topalov (2778) og Alexander Morozevich (2717). Taki einhver þessara keppenda ekki þátt munu þeir skákmenn taka sæti þeirra sem hafa haft hæstu stigin að meðaltali á fyrrnefndum stigalistum FIDE. Þessar reglur voru gefnar út 31. mars sl. og var þá jafnframt opnað fyrir þann möguleika að keppnin væri haldin annars staðar en í Elista. Svo að það væri hægt þyrfti FIDE að hafa borist boð um slíkt fyrir 28. apríl nk. Það er raunhæft að ætla að ef slíkur mótshaldari gæti útvegað sem samsvari 100 milljónum íslenskra króna myndi vera hægt að tryggja að eingöngu einn heimsmeistari yrði viðurkenndur. Þessi fjárhæð er ekki ýkja há samanborið við að á nokkrum dögum hefur blaðamanni á Morgunblaðinu ásamt öðrum aðilum tekist að safna hlutafjárloforðum í Símann upp á marga milljarða. Halda mætti áfram með samanburðinn og nefna að varla má líta á fasteignaauglýsingar þessa dagana nema að einbýlishús slagi upp í að kosta 100 milljónir króna. Áhugamenn um skák á Íslandi hafa sýnt það og sannað að kraftaverk geta gerst á undraverðum tíma. Þannig hefur Skákfélagið Hrókurinn á síðustu árum staðið fyrir skákviðburðum sem engan óraði fyrir að hægt væri að halda. Hverjum hefði dottið í hug að fara til Grænlands og boða þar fagnaðarerindið um skák eða standa fyrir þróunarstarfi í Afríku og hjálparstarfi í Sarajevo með því að kenna skák? Fyrir utan þetta hefur félagið haldið ótal alþjóðleg skákmót á Íslandi með miklum myndarbrag. Vissulega er félagið ekki lengur keppnisfélag heldur einblínir á barna- og unglingastarfið en samt - ef einhver íslenskur aðili ætti að geta bjargað heimsmeistaramálunum í skák þá er það Skákfélagið Hrókurinn. Almennt hefur starf Hróksins haft hvetjandi áhrif á aðra innan skákhreyfingarinnar, þannig hefur Skáksambandi Íslands tekist að vekja meiri athygli á sér en áður, t.d. með áherslu á kvennaskák. Með hliðsjón af því að Kasparov er hættur að tefla og líkur standi til þess að Judit Polgar fengi að taka þátt í heimsmeistarakeppninni er einnig upplagt fyrir Skáksambandið að fá fjársterka aðila til þess að halda keppnina. Bankarnir græða á tá og fingri þessa dagana og í stað þess að eyða fjárfúlgum í að æfa auglýsingaleikstjóra í að taka upp flott myndskeið gætu menn Mammóns lagt til hliðar andvirði tveggja til þriggja raðhúsa á höfuðborgarsvæðinu og bjargað heimsmeistaratitlinum í skák frá ævarandi glötun. Þetta snýst bara um að vilja, þora og geta! Slíkt framlag myndi tryggja að sköpun á æðstu stigum skáklistarinnar haldi áfram. Það er alltaf notalegt að sjá fallega skák og fyrir stuttu naut einn sterkasti skákmaður Rússlands, Alexey Dreev, þeirrar auðnu að tefla frábæra sóknarskák. Dreev þessi er sennilega kunnastur fyrir margslunginn byrjunarundirbúning og mikla endataflstækni en á sjötta Karpov-mótinu í Rússlandi fyrir skömmu var annað uppi á teningnum gegn kúbverska stórmeistaranum Lenier Dominguez.
Hvítt: Alexey Dreev (2704) 
Svart: Lenier Dominguez (2661) 
1. d4 d5 2. c4 c6 3. Rc3 Rf6 4. e3 e6 5. Rf3 Rbd7 6. Dc2 Bd6 7. g4!? 
Þessi leikur er orðinn mjög algengur í þessu afbrigði slavneskrar varnar en Alexey Shirov lék þessu fyrstur manna árið 1992 á Apple skákmótinu í Reykjavík gegn Þresti Þórhallssyni. Síðan þá hafa margir beitt þessari hugmynd, þar á meðal Kasparov. 
7...dxc4 8. Bxc4 e5 9. Bd2 O-O 10. O-O-O exd4 11. Rxd4 Re5 12. Be2 Rexg4 13. Hhg1 Rxf2 
Svartur er nú tveim peðum yfir en línurnar að svara kónginum eru hálfopnar og það þykir hvítu hrókunum ekki leiðinlegt. Svarta staðan er því mun vantefldari en sú hvíta þar sem mjög erfitt er að koma í veg fyrir að sókn hvíts þróist stig af stigi. 
Sjá stöðumynd 1 
14. Hdf1 Rh3 15. Hg2 Be5?! 16. Rf3! De7 17. Bd3 g6 18. Bc4 Rg4 19. Rxe5 Rxe5 20. Re4 Kh8 21. Rf6 b5 22. Be2 Rd7? 23. Bc3! Dxe3+ 24. Kb1 Rxf6 25. Hxf6 Kg8 
Svartur er nú þrem peðum yfir en hefur hvorki komið hróknum sínum né biskup á drottningarvæng út. Riddarinn er úti á kanti og líkist eilítið gömlum fanti. Mesti vandinn liggur þó í kóngstöðunni sem hrynur nú til grunna með snjallri hróksfórn. 
26. Hgxg6+! fxg6 27. Hxg6+ Kf7 
Svartur hefði orðið mát eftir 27... hxg6 28. Dxg6#. Nú fer kóngurinn svarti út á vergang á mitt borð og það boðar ekki gott þegar andstæðingurinn hefur drottningu, hrók og biskupapar til að þjarma að honum. 
28. Hg7+ Ke6 
28...Ke8 hefði ekki gengið upp vegna 29. Bh5+. 
29. Bg4+ Kd5 
29... Kd6 hefði verið svarað með 30. Dd1+! og svörtum eru allar bjargir bannaðar. 
30. Dd1+ Ke4 
30... Kc5 hefði ekki gengið upp vegna 31. b4+ Kc4 32. Db3+ Kd3 33. Dc2+ og 30... Kc4 hefði verið svarað með 31. Db3+. Eftir textaleikinn vinnur hvítur drottninguna til baka og þarf þá ekki að spyrja að leikslokum. 
31. He7+ Kf4 32. Hxe3 Bxg4 33. Dd4+ Kg5 34. Dg7+ Kh5 35. Dxh7+ Kg5 36. He5+ Hf5 37. Bd2+ og svartur gafst upp. 
Íslandsmót grunnskólasveita í skák
Íslandsmót grunnskólasveita í skák 2005 fer fram dagana 16. og 17. apríl nk. í húsnæði Taflfélags Reykjavíkur, Faxafeni 12, Reykjavík. Tefldar verða níu umferðir, umhugsunartími 20 mín. á skák fyrir hvern keppanda.Keppt er í fjögurra manna sveitum (auk varamanna). Taflið hefst báða daga kl. 13.00 og gert er ráð fyrir að það standi fram til kl. 18.00. Tiltekin skilyrði þarf að uppfylla til að taka þátt en að öllum líkindum getur Skáksamband Íslands séð til þess að flestir þeir sem vilja geti teflt. Sigurvegari í þessari keppni mun öðlast rétt til að tefla í Norðurlandamóti grunnskólasveita, sem haldið verður í Danmörku í haust. S.Í. mun veita aðstoð við skipulagningu og þjálfun vegna Norðurlandamótsins og greiða fyrir einn fararstjóra en fjármögnun er að öðru leyti á ábyrgð viðkomandi skóla. 
Þriðja mótið í Tívolísyrpu Íslandsbanka og Hróksins
Þriðja Tívolímót Íslandsbanka og Hróksins hefst í höfuðstöðvum bankans, Kirkjusandi, sumardaginn fyrsta, 21. apríl, kl. 13. Mótið er fyrir öll börn á grunnskólaaldri og verða veitt glæsileg verðlaun í boði Eddu, Skífunnar, Pennans, 12 tóna og Íslandsbanka. Teflt er við fyrsta flokks aðstæður hjá Íslandsbanka svo að mótið verði bæði skemmtilegt auk þess að veita mikilvæga reynslu. Teflt verður í einum opnum flokki en verðlaunað fyrir bestan árangur keppenda sem sækja nám í 1.-3. bekk, 4.-6. bekk og 7.-10. bekk. Eftir mótið munu 6 krakkar úr hverjum flokki tryggja sér rétt til þess að tefla á úrslitamótinu þar sem fyrstu verðlaun verða ferð fyrir tvo til Kaupmannahafnar. Íslandsbanki og Hrókurinn verðlauna einnig þau sem lenda í 1., 2. eða 3. sæti á hverju stigamóti. Að auki eru veittar viðurkenningar fyrir mætingu og framfarir og á öllum mótum er dregið í happdrætti. Krakkar eru beðnir um að skrá sig sem fyrst á Tívolímótið með því að senda rafpóst á netfangið hrokurinn@hrokurinn.is eða hafa samband við Mána í síma 867 7730. 
Helgi Áss Grétarsson
