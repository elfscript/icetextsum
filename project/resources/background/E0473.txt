Rúnar Bachmann er fæddur árið 1950, rafvirki að mennt. Síðastliðin 19 ár hefur hann unnið hjá verkfræðistofunni Rafteikningu í Reykjavík. Var hann skipaður stjórnarmaður í Rannsóknaráði árið 1993 og var í ráðinu þar til það var lagt niður. Á hann nú sæti í stjórn Vísinda- og tækniráðs. Rúnar hefur verið stjórnarmaður í Rafiðnaðarsambandi Íslands allt frá árinu 1976 eða í tæp 30 ár. Eiginkona Rúnars er Guðrún Björk Hauksdóttir hárgreiðslukona.
Rúnar Bachmann er fæddur árið 1950, rafvirki að mennt. Síðastliðin 19 ár hefur hann unnið hjá verkfræðistofunni Rafteikningu í Reykjavík. Var hann skipaður stjórnarmaður í Rannsóknaráði árið 1993 og var í ráðinu þar til það var lagt niður. Á hann nú sæti í stjórn Vísinda- og tækniráðs. Rúnar hefur verið stjórnarmaður í Rafiðnaðarsambandi Íslands allt frá árinu 1976 eða í tæp 30 ár. Eiginkona Rúnars er Guðrún Björk Hauksdóttir hárgreiðslukona. 
Við viljum gjarnan gera okkur gildandi meðal þjóða í rannsóknum á ýmsum vísindasviðum og vonumst til, að þær geti síðan skilað sér út í samfélagið, til dæmis í auknum atvinnutækifærum og einkaleyfum,» sagði Rúnar Bachmann en menntamálaráðherra hefur skipað hann formann í stjórn sérstakrar markáætlunar til fimm ára. Tekur hún annars vegar til rannsókna og þróunar á erfðafræði í þágu heilbrigðis og hins vegar til rannsókna á örtækni, svokallaðri nanótækni. Með Rúnari í stjórninni eru þau dr. Þorgeir Þorgeirsson, líffræðingur hjá Íslenskri erfðagreiningu, og dr. Fjóla Jónsdóttir, dósent við Háskóla Íslands. Hefur ríkisstjórnin ákveðið að verja 200 millj. kr. til þessa verkefnis á næstu tveimur árum.
«Markmiðið er að efla rannsóknir og stöðu íslenskra vísindamanna í alþjóðlegum vísindarannsóknum en hvað örtæknina varðar, þá er þar um að ræða svið í mikilli mótun. Forsendurnar eru því dálítið aðrar en í gamalgrónum greinum en markmiðið er ekki síst að treysta rannsóknagrundvöll á þessu sviði hér á landi,» segir Rúnar. 
Hvernig nýtist örtæknin? 
«Hún hefur margar skírskotanir og þvert á hefðbundna skiptingu vísindasviða í dag. Teygir sig inn í læknistækni og efnatækni og að sjálfsögðu í rafeindaiðnaðinn svo eitthvað sé nefnt. Við þessar rannsóknir nýtist ýmis menntun en í áætluninni er svo líka lagt mikið upp úr vísindarannsóknamenntun og umsóknir, sem hafa hana að markmiði öðrum þræði, verða vel séðar. 
Hvað með tækjabúnað til þessara rannsókna? 
«Tækjasjóður Vísinda- og tækniráðs mun koma að þeim málum og steig raunar stórt skref í þá átt í þessum mánuði þegar hann úthlutaði 40 millj. kr. til tækjakaupa á sviði örtækninnar,» sagði Rúnar. 
«Á hinu sviðinu, erfðatækni í þágu heilbrigðis, er gert ráð fyrir nokkrum breiðum verkefnum góðra vísindamanna hér.» 
Hvenær verður verkefnastyrkjum úthlutað? 
«Umsóknarfrestur er til 10. júní og stefnt er að því að úthluta styrkfénu að mestu í haust. Seinni lotan er frá 2007 til 2009 en óvíst er hvaða fé verður þá til ráðstöfunar. Gefið hefur verið í skyn, að það verði veruleg upphæð en það er þó ekki ákveðið enn.» 
Rúnar segir, að markáætlunin nú sé frábrugðin þeim fyrri í því, að Vísinda- og tækniráð hafi óskað eftir tillögum um hana frá vísindasamfélaginu. 
«Við fengum 35 tillögur og urðu þessi tvö svið fyrir valinu. Tillögurnar voru margar mjög áhugaverðar og við vonum, að það eitt að velta þeim upp, muni leiða til aukinna rannsókna á þeim sviðum,» sagði Rúnar Bachmann að lokum.
