Jörvagleði Dalamanna lauk um helgina. Dagskráin var fjölbreytt að skemmtun og fróðleik.
Einn af hápunktum Jörvagleðinnar var samsöngur í Dalabúð en þá var hátíðin sett formlega. Fjöldi gesta mætti til að vera við þessa hátíðlegu stund. Var áberandi hve fólk var vel búið, margar kvennanna í upphlutum og karlar í hátíðarbúningum. 
Karlakór Reykjavíkur, eldri félagar, söng ásamt einsöngvurunum Gunnari Þ. Guðbjörnssyni og Hönnu Dóru Sturludóttur, Bjarni Þór Jónatansson sá um undirleik og Kjartan Sigurjónsson stjórnaði kórnum. Dagsskráin var tileinkuð Leikbræðrum og höfðu þeir í tilefni af því sett saman syrpu af lögum þeirra. Sextíu ár eru síðan Leikbræður komu fyrst saman en tveir þeirra eru einmitt í eldri félögum Karlakórs Reykjavíkur, þeir Friðjón Þórðarson og Ástvaldur Magnússon. Voru þeir félagar heiðraðir af Jörvagleðinefnd ásamt Halldóri Þórðarsyni, skólastjóra tónlistarskólans, frú Ólafíu B. Ólafsdóttur, séra Ingiberg Hannessyni og frú Helgu Steinarsdóttur.
