ÞAÐ verður seint sagt að Lukas Moodysson geri skemmtimyndir, enda víst nógir um þá hituna, svo það er besta mál. Honum er umhugað um börn og æskuárin og hvaða áhrif þau hafa á okkur á fullorðinsárunum. Honum er umhugað um fólk og líðan þess, og sú líðan er ekki alltaf góð, sem m.a. annars kemur fram í kvikmyndinni Gat í hjartanu . 
Feðgarnir Rickard og Eric búa í lítilli íbúð, og Eric kýs helst að vera einn inni í herberginu sínu, ekki síst þar sem félagar pabbans, þau Geko og Tess, nota stofuna til að skjóta klámmyndir, sofa, borða og leika sér. 
Myndin er tekin líkt og heimildamynd, þar sem stemningin og spennan á milli þessara fjögurra karaktera er fest á filmu. Myndin er vissulega leikin, mikið spunnin en lítið fer fyrir dramatískri fléttu eða uppbyggingu. Það vantar einhverja heildarmynd eða hugmynd sem heldur utan um frásögnina. Það má deila um hvað séu óþarfa útúrdúrar, en hér er engum skýrum skilaboðum komið á framfæri. Þetta er einfaldlega raunsæisleg og sorgleg mynd um sorglegt fólk. Svona fólk er vissulega til, og flest höfum við eitthvert gat í hjartanu þótt það sé ekki jafn stórt og persónanna hér. Þetta fólk er einstæðingar, hefur misst ástvini og sjálfsvirðinguna, fólk sem reynir að búa sér til einhvers konar líf með því litla sem það hefur, sem er m.a. líkami og kynhvöt. Ég held að myndin eigi ekkert sérstaklega að deila á klámmyndaiðnaðinn. Kynlíf er bara það sem brotið fólk með gat í hjarta leitar í í örvæntingarfullri leit að hamingju. Og Moodysson tekst að láta okkur skynja vanlíðanina, líkt og hjá karakterum fyrri mynda hans, og þar með held ég að tilganginum séð náð af hans hálfu. 
Moodysson, sem hefur hingað til gert agaðar myndir, lætur hér reka á reiðanum, leikararnir spinna fram og aftur, kvikmyndatakan er tilviljanakennd og strúktúrinn hefur eflaust orðið til í klippiborðinu. Allir listamenn þurfa að gera tilraunir og reyna nýja hluti og skiljanlegt að Moodysson geri það líka. Moodysson er með áhugaverðari kvikmyndagerðarmönnum heims og svo mikill snillingur, að það er hálfsorglegt ef hann nennir ekki að vanda sig, eins og virðist hafa átt sér stað í þessi mynd. 
Hildur Loftsdóttir
