FRÁ fyrsta degi virtist sem heimurinn væri tilbúinn að taka á móti jeppa frá Volvo hinum sænska. XC90 kom fyrst á markað 2003 og var fyrsti jeppi sem Volvo smíðaði. Hann hefur frá þeim tíma selst vel út um allan heim, ekki síst í Bandaríkjunum, þar sem hann var í hópi mestseldu lúxusjeppanna. Þá var hann líka valinn bíll ársins í flokki jeppa og jepplinga í Norður-Ameríku árið 2003 og Motor Trend valdi hann sömuleiðis jeppa ársins 2003. Það er því greinilega ýmislegt sem mælir með þessum bíl. Það merkilega við þetta allt saman er samt að á þessum tíma var bíllinn ekki fáanlegur með V8-vél, sem eins og margir vita er nánast trúaratriði hjá kaupendum jeppa í Bandaríkjunum. Vélarnar sem hafa verið í boði í XC90 eru fimm strokka bensín- og dísilvélar með forþjöppum og ein 2,9 lítra, sex strokka bensínvél með tveimur forþjöppum, 272 hestafla. 
Fyrsta V8-vélin í Volvo
Nú eru breyttir tímar og kominn á markað XC90 með V8-bensínvél - fyrstu V8-vélinni í Volvo. Nýja vélin er kannski fyrst og fremst ætluð fyrir Bandaríkjamarkað, þótt Evrópubúar fái einnig að njóta góðs af molunum sem hrjóta af því gnægtarborði. Þrátt fyrir góða frammistöðu í Bandaríkjunum með minni vélunum vill Volvo enn stærri sneið af kökunni þar og það ætti að vera hægðarleikur með nýju V8-vélinni því tölulegar staðreyndir sýna að þriðjungur allra lúxusjeppa sem seljast í Bandaríkjunum er með V8-vél. Þarna er því mikil eftirspurn. 
Volvo XC90 var prófaður á dögunum með nýju V8-vélinni og nýrri sex þrepa sjálfskiptingu með handskiptivali. 
Þetta er borgarjeppi og um leið lúxusjeppi sem er í hörkusamkeppni við bíla eins og BMW X5 4.4 og Mercedes-Benz ML 500. Í þessum bílum liggur vaxtarbroddurinn hjá bílaframleiðendum. Eftirspurnin virðist óendanleg og nánast sama á hvaða markaði það er. Volvo kom fremur seint fram með þennan bíl en gerði það engu að síður eftirminnilega, því XC90 er ásjálegur bíll í alla staði. Eins og aðrir í þessum flokki er hann með sítengdu aldrifi sem í raun virkar sem framdrif nema þegar veruleg þörf er á fjórhjóladrifi. Þetta dregur að sjálfsögðu úr eldsneytiseyðslu og þar með rekstrarkostnaði en Haldex-drifið sænska er háþróaður drifbúnaður og hér í sinni nýjustu mynd. Það er tölvustýrður rafeindabúnaður sem deilir átakinu milli hjóla á hvorum öxli fyrir sig. Svo lengi sem framhjólin hafa grip fer næstum allt átakið til þeirra en jafnframt er svokallaður DSTC-búnaður í bílnum, sem er stöðugleikastýring og spólvörn. Menn finna ekki fyrir því í venjulegum akstri að bíllinn er fjórhjóladrifinn en verða þess áþreifanlega varir ef eitthvað bjátar á í færðinni. Í V8 bílnum er að auki nýjung í Haldex drifinu sem kallast átaksdeilir sem virkar þannig að við fyrstu inngjöf, þegar bíllinn tekur af stað, er fjórhjóladrifið tengt á öll hjól. 
Yamaha smíðar
Marga rekur kannski í rogastans þegar þeir heyra á það minnst að Volvo sé farinn að bjóða V8-vélar í sína bíla. Fyrirtækið er jú þekktast fyrir áherslu sína á umhverfisvæna bíla og örugga bíla fremur en annað. Þessi ímynd hefur þó verið að breytast á síðustu árum og Volvo komið fram með mjög athyglisverðar vélar, þó kannski ekki síst nýju dísilvélarlínuna sína sem er ein sú skemmtilegasta sem nokkur framleiðandi getur státað af. 
V8-vélina fékk Volvo frá Yamaha í Japan, en vandamálið var að fá nógu netta V8 vél sem myndi passa á þverveginn í vélarrýmið svo áfram væri hægt að uppfylla þá öryggisstaðla sem Volvo gengur út frá í þessum hluta bílsins. Þarna eru nefnilega árekstrarbitar sem afmarka vélarrýmið og vélin þarf að passa þar fyrir innan svo ekki þurfi beinlínis að breyta arkitektúr bílsins. 
Til þess að sleppa ofan í vélarrýmið þurfti því vél með minni halla á strokksamstæðunum en vant er. Yamaha hafði áður smíðað 60° V8 vél fyrir móðurfyrirtækið Ford á miðjum níunda áratugnum sem notuð var í Ford Taurus. Þess vegna leitaði Volvo, nú dótturfyrirtæki Ford, aftur austur á bóginn og fékk Yamaha til að smíða fyrir sig nýju vélina með 60° halla í stað hefðbundins 90° halla. Nýja vélin er, auk þess að vera fyrirferðarlítil, fremur létt á fóðrum miðað við slagrými og afl. Í raunverulegum borgarakstri við reynsluaksturinn sýndi aksturstölvan að bíllinn eyddi rúmum 22 lítrum á hundraðið. Sumum þykir kannski nóg um en þegar haft er í eigu að vélin skilar 315 hestöflum og það var enginn sparakstur stundaður þá daga sem bíllinn var til prófunar, þá má vel við þessar tölur una. Volvo gefur upp að meðaleyðsla í blönduðum akstri fari niður í 13 lítra á hundraðið og efast undirritaður reyndar um að það fái staðist nema þá með sérstökum aðgerðum í akstri. 
Með þeim sportlegri í flokknum
Með þessari nýju V8-vél er XC90 kominn í hóp þeirra sportlegri í þessum flokki. Hröðunin innanbæjar er ánægjuleg og áreynslulaus og úti á vegum er bíllinn þýður og hljóðlátur, nema þegar honum er gefið vel inn. Þá gefur vélin frá sér hraustlegan tón. Nýja sex þrepa sjálfskiptingin er síðan rúsínan í pylsuendanum, eða aflrásinni öllu heldur; sér til þess að bíllinn er alltaf að skila hámarksvinnslu sem gerir allan framúrakstur að hreinum leik. 
Eins og aðrir bílar í þessum klassa er Volvo XC90 vel hljóðeinangraður. Að aka honum er eins og líða áfram á teppi inni í stofu hjá sér. Aksturinn er fyrirhafnarlaus og hljóðlátur og aflið alltaf til staðar. Öryggið og þægindabúnaður er síðan eins og vera ber í Volvo af hæsta standard. Þyngdarpunkturinn er lágur í XC90 miðað við borgarjeppa og fyrir vikið er hann stöðugur á vegi og minnir aksturinn mun meira á eiginleika fólksbíla en jeppa í því tilliti. Hann er stöðugur í beygjum og fjöðrunin er málamiðlun á milli bandaríska skólans, þar sem allt er á mýktina, og evrópska skólans, þar sem almennt má segja að meira sé lagt upp úr aksturseiginleikum en þægindum. 
Eins og allir góðir hlutir kostar XC90 V8 sitt, eða 6.790.000 kr. með sex þrepa sjálfskiptingunni. Brimborg er hins vegar að bjóða 5% lægra verð frá verðlistaverði 
vegna gengis. V8 bíllinn kostar því 6.450.000 kr. Sami afsláttur er á öllum aukahlutum. Til samanburðar má nefna að BMW X5 4.4 kostar sjálfskiptur samkvæmt verðlista frá B&L; 7.592.000 kr. XC90 V8 verður líka borinn saman við Mercedes-Benz ML 500, en hann er ókominn á markað hérlendis í nýjustu kynslóðinni og ekki enn vitað hvert verðið verður. 
Volvo XC90 V8
Vél: Átta strokkar, 
4.414 rúmsentimetrar, 32 ventlar. 
Afl: 315 hestöfl við 
5.850 snúninga á mínútu. 
Tog: 440 Nm við 3.900 snúninga á mínútu. 
Drif: Haldex, sítengt 
aldrif. 
Gírskipting: Sex 
þrepa sjálfskipting 
með handskiptivali. 
Hröðun: 7,3 sekúndur 
úr kyrrstöðu í 100 km. 
Hámarkshraði: 
230 km/klst. 
Dráttargeta með 
hemlum: 2.250 kg. 
Lengd: 4.798 mm. 
Breidd: 1.898 mm. 
Hæð: 1.743 mm. 
Hjólhaf: 2.860 mm. 
Veghæð: 22 cm. 
Farangursrými: 
613-1.837 lítrar. 
Eigin þyngd: 2.207 kg. 
Felgur og dekk: 
235/65R17. 
Eyðsla: 13 l í blönduðum akstri (tölur frá Volvo). 
Staðalbúnaður: ABS, EBD, sex loftpúðar, tölvustýrð loftkæling, SIPS-hliðarárekstravörn, WHIPS-bakhnykksvörn, spólvörn með stöðugleikastýringu, hraðastillir, þokuljós að framan, fjölrofastýri, rafdrifnar rúður að framan og aftan, upphituð framsæti, aksturstölva, regnskynjari, bakkskynjari, sex diska geislaspilari, AWD-átaksdeilir, sex þrepa sjálfskipting. 
Verð: 6.450.000 kr. 
Umboð: Brimborg hf. 
gugu@mbl.is
