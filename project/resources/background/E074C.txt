SKAÐSEMI loðnuveiða í flotvörpu er ótvíræð að áliti margra skipstjórnarmanna sem stundað hafa loðnuveiðar í áratugi. Þeir telja að veiðar í flotvörpu drepi mun meira af loðnu en það sem skilar sér um borð í skipin. Enn fremur telja þeir að veiðar með flotvörpu hafi áhrif á hegðun loðnu sem er að koma upp að landinu til hrygningar. Hún tvístrist og dreifi sér og skili sér ekki eins vel á hrygningarstöðvarnar.
Í þessu ljósi má hrósa sjávarútvegsráðherra fyrir að hafa nýlega sett reglur sem takmarka loðnuveiðar í flotvörpu og á afmörkuðum svæðum. Það vakti óskipta athygli mína að í sömu reglugerð bannaði ráðherrann líka allar flotvörpuveiðar erlendra skipa á loðnu - en ekki íslenskra. 
Tæpast er hægt að draga aðra ályktun af þeirri ákvörðun en ráðherrann hafi líkt og margir skipstjórnarmenn efasemdir um að það sé heppilegt fyrir loðnustofninn að nota flotvörpu við veiðar úr honum. En þarf ekki að ganga lengra og banna ekki aðeins erlendum skipum flotvörpuveiðar á loðnu heldur líka íslenskum skipum? 
Ég innti sjávarútvegsráðherra eftir þessu í umræðum á Alþingi fyrir skömmu. Ráðherrann undirstrikaði í svari sínu að taka bæri mikið mark á því að reyndir vísindamenn, sjómenn og útvegsmenn teldu að ótakmarkaðar flotvörpuveiðar hefðu neikvæð áhrif á bæði stofninn og göngumynstur hans. Það kom mér hins vegar á óvart að ráðherrann sagði líka að hann teldi ekki ástæðu til að banna allar flotvörpuveiðar. Ég útiloka ekki að hann kunni að hafa rétt fyrir sér - en hann færði engin rök fyrir þessu viðhorfi. Ég vildi gjarnan sjá þau. Á ekki náttúran að njóta vafans í þessu efni? Höfundur situr á Alþingi fyrir Samfylkinguna.
