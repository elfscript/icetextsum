Mikil spenna er á milli Kínverja og Japana þessa dagana. Um helgina voru fjöldamótmæli fyrir utan sendiráð Japana í Peking. Deilan á sér flóknar orsakir, en kveikjan að mótmælunum var ákvörðun japanskra yfirvalda að samþykkja að nýju kennslubók, sem nefnist «Ný saga». Í bókinni eru fjöldamorðin í Nanjing, þar sem talið er að japanskir hermenn hafi myrt á milli 250 og 300 þúsund manns í desember 1937 og janúar 1938, kölluð «atvik» og framferði Japana í heimsstyrjöldinni síðari skýrð sem sjálfsbjargarviðleitni og tilraun til að sporna við vestrænum áhrifum í Asíu.
Junichiro Koizumi, forsætisráðherra Japans, harmaði á mánudag árásir gegn Japönum og eignum þeirra um helgina. Hafa Japanar farið fram á afsökunarbeiðni, en Kínverjar látið þær óskir sem vind um eyru þjóta og sagði Wen Jiabao, forsætisráðherra Kína, á þriðjudag að Japanar yrðu að «gangast við fortíð sinni». 
Framferði japanska hersins í Asíu í síðari heimsstyrjöld var grimmilegt og í Nanjing, sem þá var höfuðborg Kína, tók steininn úr. Iris Chang lýsir þessum atburðum í bók sinni, «Nauðgun Nanjing». Þar kemur fram hvernig kínverskir hermenn voru teknir af lífi í fjöldaaftökum, íbúum borgarinnar slátrað og tugum þúsunda nauðgað. Þessir glæpir voru framdir fyrir opnum tjöldum og voru greinilega með ráðum gerðir því að þeir stóðu yfir í sjö vikur. Chang lýsir því einnig í bókinni hvernig reynt var að þagga niður umræðu um fjöldamorðin í Nanjing á dögum kalda stríðsins í Japan og einnig á Vesturlöndum. 
Bók sú, sem nú er deilt um, er lítið notuð og sniðganga flestir kennarar hana. Á fréttavef BBC kemur fram að hún sé notuð í innan við 1% japanskra skóla. Í Japan er hins vegar hópur manna, sem aðhyllist þær söguskoðanir, sem settar eru fram í bókinni. 
Það er óskiljanlegt að japönsk yfirvöld skuli samþykkja texta sem þennan í kennslubók. Þau vita sem er að það þjónar þeim tilgangi einum að ýfa upp gömul sár. Til þess að setja málið í skiljanlegt samhengi mætti velta fyrir sér hver viðbrögðin yrðu í Þýskalandi og nágrannaríkjunum ef farnar yrðu svipaðar leiðir í þýskum kennslubókum í sögu. 
Því má þó ekki gleyma að Kínverjum gengur fleira til en að amast við söguskoðunum í japönskum skólabókum. Japanar sækjast nú eftir föstu sæti í öryggisráði Sameinuðu þjóðanna. Kínverjar hafa ekki mótmælt þeim fyrirætlunum formlega, en nota nú tækifærið til að segja að aðeins ríki sem beri virðingu fyrir sögunni sé fært um að taka að sér aukna ábyrgð á alþjóðavettvangi. 
Þá er ekki úr vegi að spyrja hvaða virðingu Kínverjar beri fyrir sögunni. Mótmæli á borð við þau, sem fram fóru í Kína um helgina, hefðu ekki verið látin viðgangast hefði tilefnið verið morðin á mörg hundruð manns á Torgi hins himneska friðar í júní árið 1989 eða blóðsúthellingarnar, sem framdar voru í nafni kínverska kommúnistaflokksins í menningarbyltingunni, herferð Maós til að losa sig við keppinauta sína. 
Japanar hafa enga afsökun fyrir tilraunum sínum til að fegra sögu sína, en þeir, sem skora á aðra að sýna sögunni virðingu, verða að sýna að þeir geri það sjálfir.
