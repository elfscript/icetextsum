FEÐUR sem er sagt upp störfum vegna fæðingarorlofstöku eru farnir að leita til Verslunarmannafélags Reykjavíkur (VR) í ríkari mæli eftir að lög um jafnan rétt til fæðingarorlofs tóku gildi. Elías Magnússon, forstöðumaður kjaramálasviðs VR, segir að þetta sé nýr málaflokkur hjá VR og að svo virðist sem það halli smám saman jafnmikið á karla og konur í þessum efnum. Hann giskar á að VR fái í kringum tuttugu mál á ári þar sem uppsögn tengist beint fæðingarorlofi eða þungun. 
Elías segir þó að enn sé munur á kynjunum í þessum efnum. «Konur lenda frekar í því að vera sagt upp þegar þær tilkynna þungun eða eru að koma til baka úr fæðingarorlofi. Karlar lenda hins vegar frekar í því síðar enda taka þeir oft fæðingarorlofið seinna en konurnar.» Elías bendir á að karlar hafi átján mánuði til að taka orlofið og að margir taki kannski mánuð fyrst en bíði svo með að taka hitt. «Þá dreifist fæðingarorlofið á lengra tímabil. Þá vakna spurningar um það að ef karlar geyma réttinn í allt að 18 mánuði, hvort megi segja þeim upp á þeim tíma,» segir Elías og bendir á að meðan á fæðingarorlofi stendur njóti fólk lögbundinnar verndar.
