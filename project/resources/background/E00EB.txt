KJARTAN Henry Finnbogason var aðeins fimm mínútur að komast á blað í fyrsta leik sínum með varaliði skosku meistaranna í knattspyrnu, Celtic. Kjartan og Theódór Elmar Bjarnason, sem gengu til liðs við Celtic um áramótin, eru nýbyrjaðir að æfa með varaliðinu eftir gott gengi með unglingaliði félagsins. Kjartan var síðan í hópi varaliðsins í fyrsta skipti þegar það lék gegn Hearts í fyrrakvöld. Honum var skipt inn á fimm mínútum fyrir leikslok og á síðustu mínútunni skoraði hann fjórða mark Celtic, 4:1. «Minnti alla á skjótan frama sinn með því að innsigla sigurinn á yfirvegaðan hátt,» eins og sagt var frá því á vef Celtic. Með varaliðinu léku kunnir kappar eins og Paul Lambert og Joos Valgaeren, þrautreyndir landsliðsmenn með Skotum og Belgum. Um næstu helgi er stórleikur fyrir höndum hjá Kjartani og Theódóri Elmari en þá leika þeir með unglingaliði Celtic gegn Hearts í undanúrslitum í bikarkeppni U19 ára liða.
