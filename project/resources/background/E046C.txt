DAVÍÐ Oddsson utanríkisráðherra sagði á Alþingi í gær að friðargæsluliðar væru aldrei í fríi þegar þeir væru að störfum á vegum Íslensku friðargæslunnar. Tilefni þessara orða er sú ákvörðun Tryggingastofnunar ríkisins (TR) að synja þremur íslensku friðargæsluliðunum, sem særðust í sprengjuárás í Kabúl í Afganistan í fyrrahaust, um bætur. Davíð sagði að friðargæsluliðar væru tryggðir sérstaklega á vegum ríkisins en að auki kæmi til almennur bótaréttur sem hægt væri að sækja til TR. Þetta væru aðskildir þættir. Kvaðst hann vona að við áfrýjun málsins yrði tekið á því af meiri sanngirni.
