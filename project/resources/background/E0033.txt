Flokkur Roberts Mugabe, forseta Zimbabwe, fékk mikinn meirihluta á þingi landsins í kosningum í fyrradag samkvæmt síðustu kjörtölum í gær. Leiðtogi stjórnarandstöðunnar, Morgan Tsvangirai, sakaði Mugabe um «stórfelld kosningasvik» og sagði hann hafa beitt öllum brögðum til að tryggja að flokkur hans fengi tvo þriðju þingsætanna, eða nógu mörg til að geta breytt stjórnarskránni að eigin vild.
Kosið var um 120 þingsæti og flokkur Mugabe hafði fengið 69 þeirra samkvæmt síðustu fréttum, en flokkur Tsvangirai 35. Forsetinn skipar 30 þingmenn til viðbótar og útlit var því fyrir að flokkur hans fengi tvo þriðju þingsætanna. 
«Stjórnin hefur enn einu sinni svikið þjóðina með kosningasvikum,» sagði Tsvangirai. 
Mannréttindahreyfingar og bandarískir stjórnarerindrekar, sem fylgdust með kosningunum, tóku undir þessar ásakanir.
