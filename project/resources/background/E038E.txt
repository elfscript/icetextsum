Gamla gítarhetjan úr Guns N' Roses er aftur komin á beinu brautina og nýtur lífsins í nýju hljómsveitinni sinni Velvet Revolver. Hann segir Skarphéðni Guðmundssyni að þótt hann sé nú orðinn reglufastur fjölskyldumaður sé rótleysið og villimennskan enn við lýði þegar að rokkhjartanu kemur.
Það mátti helst ekki tala mikið við hann um Guns N' Roses, að minnsta kosti ekki tala bara um þessa fornfrægu sveit sem kom bandarísku rokki til bjargar á ögurstundu þegar allir voru gjörsamlega að kafna í hárlakki og andlitsfarða; yfirborðsmennskan algjör. 
Sem er kannski skiljanlegt ef út í það er hugsað. Ekki myndi ég nenna að tala út í eitt um gamla kærustu, harðgiftur maðurinn. 
Harðgiftur
Slash er reyndar líka harðgiftur, og það í tvöfaldri merkingu. Hann er orðinn fjölskyldumaður; á eiginkonu og tvö börn, Perlu Ferrar, sem hann giftist fyrir fimm árum og synina London og Anthony, sem eru þriggja og eins árs gamlir. En hann er líka harðgiftur inn í nýja hljómsveit, Velvet Revolver, sem væntanleg er til landsins og mun halda tónleika í Egilshöll 7. júlí. 
«Hei, já, ég er að koma til Íslands. Ég hlakka til,» segir hann eins og hann hafi bara áttað sig þá fyrst á því að hann ætlaði að koma við á eyjunni litlu í miðju Atlantshafi og spila þar í fyrsta sinn. Það var einmitt eiginkonan sem kom fyrst í símann, kallaði á manninni sinn: «Slash! Slash! Blaðamaður frá Íslandi í símanum!» 
Hann er staddur á ónefndu hóteli á vesturströndinni þar sem hann er skráður inn undir bráðfyndnu - ónefndu - dulnefni, á miðri tónleikaferð um Bandaríkin. Hljóðin í kringum hann koma ekki úr hávaðasömu partíi, hrópandi og ælandi rokkhundum að fleygja sjónvörpum út um gluggann. Nei, það er fjölskyldustund hjá rokkaranum hrokkinhærða, þeim hinum sama og gaf sig út hér í eina tíð fyrir að vera duglegasti drykkjubolti rokksins og skartaði stuttermabol með íslenskættaða Svartadauðanum til að sanna það, þeim hinum sama og oftar en einu sinni hefur verið talinn af vegna ofneyslu eiturlyfja en alltaf rankað við sér úr rotinu á síðustu stundu. «Ég er alveg orðinn laus úr viðjum þessara harðari efna, en ég slæ samt ekki hendinni á móti einu og einu rauðvínsglasi og skoti öðru hverju. Það fer mér ekki að vera alveg heilagur,» segir hann og hlær eins og tíu ára prakkari. 
Svartidauði
«Ég á ennþá stuttermabolinn, hélt mikið uppá hann á Svartadauða-tímabilinu. Það var þegar ég lifði á vodka, drakk flösku - að ég hélt til að koma skapinu í lag. Nú veit ég betur. Er eldri, vitrari - og úthaldsminni. Ætli sé bara ekki hægt að segja að ég sé skynsamari náungi núorðið, þekki mín takmörk. Svo hef ég miklu meira að tapa núna en hér áður fyrr, þarf að axla stærri ábyrgð eftir að ég eignaðist fjölskyldu - og er fullkomlega meðvitaður um það. Svo er það spilamennskan, sem maður lifir náttúrlega enn fyrir.» 
Slash segir líf sitt hafa gjörbreyst eftir fæðingu fyrsta barnsins fyrir þremur árum. «Án þess að vilja hljóma eins og ég sé hjá Opruh þá verð ég samt að segja að þá fyrst sá ég lífið í réttu ljósi og áttaði mig á hvað skiptir mestu máli. Ég fór að setja mér markmið og velta fyrir mér hvað ég virkilega vildi fá út úr því að vera tónlistarmaður. Þetta var ekki lengur spurning um að vera bara endalaust í tómu rugli - þótt það sé nú stundum ansi gaman.» 
Saul Hudson er fertugur og hefur ekki verið í hljómsveitinni sem má helst ekki tala um í heil níu ár, eða síðan hann gafst endanlega upp á söngvara sveitarinnar, hinum snargeggjaða og sjálfumleiða Axl Rose. 
«Ég hef ekki talað við hann síðan þá,» svarar hann þegar blaðamaður vogar sér að spyrja út í samband þeirra. «Leiðir okkar hafa ekki legið saman og ég sé það heldur ekki gerast. Hvers vegna?» 
Hópmeðferð
Fyrir þremur árum fóru þeir svo að djamma saman þrír félagarnir úr Guns N' Roses, Slash, Duff McKagan og Matt Sorum. Strax á fyrstu æfingunni fundu þeir að krafturinn og hungrið til að búa til alvöru rokk og ról væri sannarlega enn til staðar, svo ekki sé minnst á frelsið sem í því fólst að vera laus við nagið í blessuðum Axl Rose. Þeir fengu því Dave Kushner, gamlan félaga úr Los Angeles-rokksenunni, til að leika á gítar og ákváðu að gera hæfilega alvöru úr, stofna hljómsveit. Eftir að hafa prófað nokkra óþekkta söngvara án þess að finna neistann stakk McKagan upp á Scott Weiland, söngvara Stone Temple Pilots, sá væri á svipuðu róli og þeir, og meira að segja búinn að ganga í gegnum meira helvíti en þeir allir til samans. «Ég þekkti hann ekkert persónulega áður. En ég þekkti auðvitað Stone Temple Pilots og var með Weiland á topp fimm yfir þá söngvara sem ég vildi helst hafa í bandinu. Hann hafði rétta fasið, sömu sýn og við. Var tilbúinn að hætta allri steypunni og þráði af hafa á ný gaman af því að búa til tónlist, þráði tilfinninguna sem maður fær þegar maður er að stofna sína fyrstu hljómsveit.» 
Og þrátt fyrir að virka sem hálfgerð hópmeðferð - með fimm fyrrverandi dópistum innanborðs - þá er töggur í Velvet Revolver, þeir gera það sem þeir geta best; rokka og það hrátt og hátt, nákvæmlega þá tónlist sem þeir fíla best og vinir þeirra líka. Og þessir vinir eru greinilega ansi margir því þegar fyrsta plata sveitarinnar Contraband kom út í fyrra þá seldist hún hraðar en nokkur önnur fyrsta plata hljómsveitar hefur áður gert í Bandaríkjunum og stærstu leikvangar eru jafnan troðfullir þegar þeir eru á sviðinu. 
Slash segir tónlistina ekki litaða af fjölskyldulífinu, hann sé ekkert á leiðinni að fara að semja um það hversu gott það er að elska konu eins og Perlu, rokkhjartað tifi ennþá af sama ógnarþunga, jafnstíft og áður. «En ég er ekki eins upptekinn af sjálfum mér og áður.» 
Fantagóðir
Slash áréttar líka að þeir félagar í bandinu hafi aldrei sest niður og rætt málin á einlægan og opinskáan hátt, engin tími hefði gefist fyrir slíka naflaskoðun því rokkið væri þeirra tjáningarmáti fyrst og síðast. 
Aðspurður hvers konar tónleika íslensku áhofendurnir eiga í vændum segir Slash erfitt að lýsa því með orðum. «Við erum einfaldlega fantagóðir á tónleikum, njótum okkar best á sviði. Ólíkir öllu öðru sem komið hefur fram í rokkinu síðasta áratuginn; frakkir, sexí ... nei, strákurinn er í Velvet-bol og með Velvet-hatt,» segir Slash og er farinn að fylgjast með syni sínum London. «Segðu Velvet Revolver,» heyrist í Perlu og síðan í þeim stutta með upprennandi rymjandi þungarokksröddu: «Vevet revove! Vevet revove!» 
«Hann er ansi upptekinn af vinnunni hans pabba,» segir Slash, og stoltið leynir sér ekki í annars afslappaðri og vissulega örlítið lifaðri röddinni. 
Aðspurður hvort búast mætti við einhverjum Guns N' Roses og Stone Temple Pilots-lögum inn á milli Velvet-laganna á tónleikunum í Egilshöllinni sagði Slash það líklegra en ekki. «Við erum vanir að taka nokkur með hvorri sveit, lög sem okkur standa næst. Engin ástæða til að grafa þau þótt við séum ekki lengur í sveitunum sem fluttu þau fyrst.» 
Og að endingu er Slash minntur á að gleyma ekki stuttermabolinn fræga; hann ætti að framkalla sælar minningar og sannan fögnuð meðal íslensku tónleikugestanna. 
«Ég ætla að reyna að muna það, takk.» 
skarpi@mbl.is Miðasala á tónleika Velvet Revolver hefst í dag sunnudag í útibúum Íslandsbanka í Kringlunni og Smáralind kl 12.00 á hádegi. Einnig verða seldir miðar í Pennanum Akranesi og Vestmannaeyjum, Dagsljósi Akureyri, Hljomsýn Keflavík og Hljóðhúsinu Selfossi. Netsala verður á www.farfuglinn.is. Miðaverð í A svæði 6.500 kr. og 5.500 í B svæði. Mínus hitar upp, seinni upphitunarhljómsveit tilkynnt síðar.
