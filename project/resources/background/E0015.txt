GAMANDRAMAÐ Spanglish, eða Spenska eins og útfæra mætti á íslensku, er nýjasta mynd James L. Brooks, sem á að baki verðlaunamyndir á borð við Terms of Endearment og Broadcast News, og er einn af aðalframleiðendum og höfundum Simpson-fjölskyldunnar. 
Í sinni nýjustu mynd fæst hann sem fyrr við fjölskylduna og nú með hliðsjón af þeim árekstrum sem orðið geta þegar fólk af ólíkum uppruna ruglar saman reytum. Adam Sandler leikur farsælan kokk, dagfarsprúðan og jarðbundinn fjölskyldumann, sem á sjálfumglaða, hégómagjarna og hálfmóðursjúka eiginkonu (Téa Leoni). Sýn þeirra beggja á lífið tekur miklum og örlagaríkum breytingum þegar þau ráða til sín sem heimilishjálp unga einstæða móður sem er ólöglegur innflytjandi frá Mexíkó (Paz Vega). Heimilishjálpin er stolt og þrjósk kona sem lætur ekki bjóða sér hvað sem er og kaupir ekki alla þá firringu sem fylgir lífi velmegunar og allsnægta, sér í lagi þegar kemur að uppeldi ungrar dóttur hennar. 
Þótt Spanglish sé í grunninn rómantískt drama þá er gamanið aldrei langt undan og kemur þá Sandler sterkur inn en hann hefur á liðnum árum verið einn allra vinsælasti gamanleikari kvikmyndanna.
