Eftir Ómar Friðriksson omfr@mbl.is ÞAÐ þykir ganga kraftaverki næst að fjórir erlendir starfsmenn við Kárahnjúkastíflu skyldu sleppa lítið slasaðir er tveir vinnupallar sem þeir voru á féllu úr mikilli hæð við Kárahnjúkastíflu í gær. 
Í fyrstu var talið að tveir mannanna, Portúgali og Pólverji, hefðu slasast alvarlega og voru þeir fluttir með sjúkraflugi á gjörgæsludeild Landspítalans í Fossvogi. Þar kom hins vegar á daginn að hvorugur þeirra var alvarlega slasaður. «Líðan þeirra er ótrúlega góð og með ólíkindum hvað þeir sluppu vel,» sagði vakthafandi læknir í samtali við Morgunblaðið í gærkvöldi. Við fyrstu skoðun kom í ljós að annar mannanna hafði hælbrotnað. Voru þeir til öryggis undir eftirliti á gjörgæsludeild í nótt. 
Voru að losa palla af steypumóti er þeir féllu skyndilega
Slysið varð um kl. 13 í gærdag. Voru mennirnir fjórir að störfum á tveimur vinnupöllum við að losa þá af steypumótum sem notuð voru við að steypa upp svonefndan távegg í Kárahnjúkastíflu. Vinnupallarnir sem voru í níu og ellefu metra hæð féllu skyndilega beint til jarðar og mennirnir fjórir með. Einnig hrundi hluti steypumótsins niður. Komu mennirnir niður á sand- og malarfyllingu sem er lónmegin við távegginn, skv. upplýsingum Ómars Valdimarssonar, talsmanns Impregilo. 
Mennirnir tveir sem talið var í fyrstu að hefðu slasast alvarlega voru fluttir með sjúkrabíl á sjúkrahús á Egilsstöðum og þaðan með sjúkraflugi til Reykjavíkur. Hinir mennirnir sem báðir eru Pólverjar sluppu lítið sem ekkert meiddir. Annar þeirra hlaut þó skrámur og tognaði á fæti. Fengu þeir aðhlynningu læknis á virkjanasvæðinu. 
«Mér finnst alveg ótrúlegt að nokkur hafi getað lifað þetta af,» segir Sigurjón Andri Guðmundsson, lögreglumaður á Seyðisfirði, eftir að hafa verið við rannsókn á vettvangi í gær ásamt fulltrúum Vinnueftirlitsins. 
Að sögn hans er bæði sandur og stórgrýti á jörðinni þar sem pallarnir féllu niður. Þar lágu einnig barkar af hitablásara sem hugsanlega hafa dregið úr högginu þegar mennirnir féllu niður, að sögn hans. 
Sigurjón segir að mennirnir hafi verið að losa skrúfboltafestingar á vinnupöllunum, og voru tveir á hvorum palli. «Þeir voru að losa pallana niður og virðast hafa staðið í þeim á meðan þeir voru að losa þá að mestu. Hugsanlega hafa þeir losað þá of mikið þar sem ekki var búið að festa krækju í pallana með krana,» segir hann. 
Svæðinu lokað
Lögregla og Vinnueftirlitið hófu þegar í gærdag rannsókn málsins á vettvangi en svæðinu þar sem slysið átti sér stað hefur verið lokað. Fyrir nokkrum dögum voru settar upp öryggisgirðingar við távegginn til að vernda starfsmennina fyrir grjóthruni.
