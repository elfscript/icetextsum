Mótorhjólaframleiðandinn Triumph, sem hefur í áranna rás verið áberandi í heimi mótorhjóla, hefur á síðustu árum náð aftur hylli mótorhjólamanna.
Það má einna helst þakka nýrri gerð 3ja strokka véla sem hafa gott tog með ágætis snerpu á hærri snúningi, álgrind sem veldur því að hjólin eru lipur og létt í akstri og feikigóðar bremsur. 
Þarna er átt við Triumph hjólin sem eru með þverstæðar vélar frá 600 rúmsentimetrum til 955 rúmsentimetra og nú fyrir 2005 með 650 og 1.050 rúmsentimetra vél. 
Fyrir skömmu var flutt til landsins nýtt Triumph mótorhjól; allsérstakur gripur fyrir margra hluta sakir. 
Nöfn hjóla eru jafn mismunandi og þau eru mörg en oft reyna framleiðendur þó að finna nafn sem lýsir helstu eiginleikum viðkomandi tækis. Triumph valdi þessu sérstaka hjóli nafnið Rocket; það segir sitt. 
Hjólið er í flokki ferðahjóla, (cruiser), og er búið öllum helstu þægindum sem slík hjól prýða; áseta er fremur lág, breitt stýrið fellur vel í hendur og knapinn situr uppréttur. 
Tveir 320 mm diskar að framan og 315 mm diskur að aftan sinna vel því hlutverki að bremsa þetta 360 kílóa hjól örugglega. Afturdekkið, sem verður að koma allri þessari orku til skila, er líklega það breiðasta sem sést hér á götum eða 24 cm. Þrátt fyrir þetta breiða dekk þarf að gefa varlega inn í lægri gírunum því annars fer hjólið að spóla. 
Aðal Triumph Rocket III er vélin. Hún er 3ja strokka með beinni innspýtingu, staðsett langsum. 
Triumph Rocket III fer úr kyrrstöðu í 100 km/klst. á rúmum 3 sekúndum og náði það í nýlegri prófun 155 km hraða á 7,5 sekúndum eftir u.þ.b. 200 metra vegalengd. Undirritaður átti þess kost að taka í þetta tæki á dögunum og verður hann að viðurkenna að hann bjóst við miklu; bæði í afli, togi og þyngd. 
Það sem kom einna mest á óvart var ekki allt aflið og togið; tölurnar segja sína sögu. Nei, það var léttleikinn við að keyra þetta mikla hjól og maður hefði haldið að kúpling við svona stóran mótor væri þung en svo er ekki. 
Triumph Rocket hjólið sem hingað er komið var pantað með vindhlíf, leðurtöskum og opnara pústkerfi en hljóðið sem þessi vél gefur frá sér út um þetta pústkerfi er alveg sérstakt. Manni dettur í allt í senn í hug: MÝKT - ORKA - KRAFTUR. 
Nú þegar hefur Triumph umboðið, Krossgötur ehf., pantað þrjú Rocket hjól og eru tvö þeirra þegar seld. Áætlað er að hjólin komi til landsins upp úr miðjum næsta mánuði. 
Triumph Rocket
Vél: 2.300 rúmsentimetrar.
Hestöfl: 134 við 5.550 snúninga. 
Tog: 148 pundfet við 2.800 snúninga. 
Hjólahaf: 169 cm. 
Sætishæð: 74 cm. 
Heildarþyngd: 360 kg.
