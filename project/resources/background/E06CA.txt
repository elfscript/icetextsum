HIN árlega sýning Blaðaljósmyndarafélags Íslands, Myndir ársins 2005, verður opnuð á morgun, 18. febrúar, klukkan 15.00 í Gerðarsafni í Kópavogi. Á sýningunni verður að finna um 230 blaðaljósmyndar frá síðastliðnu ári. 
Sýningunni er skipt í 8 flokka; fréttamyndir, íþróttir, portrett, myndraðir, daglegt líf, landslag, tímaritamyndir og skop. Þar gefur á að líta það besta sem íslensk blaðaljósmyndun hefur uppá að bjóða. 
Í dómnefndinni voru þeir Terje Bringedal, myndstjóri Verdens Gang í Noregi, Ari Sigvaldason, fréttamaður á RÚV, og Páll Steingrímsson kvikmyndagerðarmaður. Dómnefndin valdi úr um 2000 myndum og verða veitt verðlaun fyrir bestu myndirnar í hverjum flokki sem og fyrir þjóðlegustu mynd ársins. 
Samhliða sýningunni kemur út bókin Myndir ársins og er það Edda-miðlun sem gefur hana út. Þetta er í annað skipti sem slík bók lítur dagsins ljós, en með myndrænum vitnisburði sínum um árið sem leið tókst blaðaljósmyndurum að sýna fram á vægi sitt í þeirri umræðu sem á sér stað í þjóðfélaginu. 
Á neðri hæð Gerðarsafns verður Gunnar V. Andrésson með sýninguna Í fjörutíu ár á blöðunum. Gunnar hóf störf á Tímanum árið 1966 og hefur síðan þá unnið í tengslum við ljósmyndun. Nú starfar hann sem ljósmyndari hjá Útgáfufélaginu 365 fjölmiðlum.
