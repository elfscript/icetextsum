Eftir Egil Ólafsson egol@mbl.is Meirihluti sveitarstjórnar Skeiða- og Gnúpverjahrepps styður tillögu, sem lögð hefur verið fram í sveitarstjórn, um að fresta skipulagi vegna fyrirhugaðra framkvæmda við Norðlingaöldulón, veitu og setlón með veitu við Þjórsárjökul. Tillagan verður tekin fyrir á fundi sveitarstjórnar 3. maí nk.
Samkvæmt tillögu Samvinnunefndar um miðhálendi Íslands er gert ráð fyrir að heimilt verði að ráðast í gerð Norðlingaölduveitu í samræmi við úrskurð setts umhverfisráðherra. Sveitarstjórn Skeiða- og Gnúpverjahrepps hafa borist 106 bréf vegna tillögu að aðalskipulagi sveitarfélagsins sem gilda á til ársins 2016. Af þessum athugasemdum vörðuðu 98 Norðlingaölduveitu og átta aðra þætti skipulagsins. 290 einstaklingar skrifuðu undir athugasemdirnar, þar af 275 vegna Norðlingaölduveitu. 
Vilja afgreiða strax skipulag á láglendi
Á síðasta fundi sveitarstjórnar voru lögð fram drög að svörum við þeim átta athugasemdum sem ekki varða Norðlingaölduveitu. Jafnframt var lögð fram tillaga um að fresta skipulagi vegna Norðlingaölduveitu. Í rökstuðningi fyrir tillögunni kemur fram að 12-14% íbúa í Skeiða- og Gnúpverjahreppi hafi ritað nafn sitt á athugasemdalistann sem vörðuðu Norðlingaölduveitu. Það sé mat faghóps I, sem vinnur að rammaáætlun um orkunýtingu, að samvegin náttúruverðmæti Þjórsárvera, séu í efsta sæti í samanburðarmati á 41 svæði á Íslandi. Með frestun gefist líka tími til að kanna til hlítar þann möguleika að Þjórsárverin og landsvæði kringum þau komist á heimsminjaskrá UNESCO. 
Ingunn Guðmundsdóttir, sveitarstjóri Skeiða- og Gnúpverjahrepps, segir að afgreiðslu tillögunnar hafi verið frestað til næsta fundar sem haldinn verður 3. maí. Það liggi þó fyrir að meirihluti sveitarstjórnar styðji hana. 
Ingunn segir að það liggi á að fá skipulag fyrir láglendi hreppsins og því vilji sveitarstjórnin afgreiða skipulagið með þessum hætti. Sveitarstjórnin telji sig ekki geta afgreitt hálendishlutann fyrr en fyrir liggi tillaga frá samvinnunefnd um miðhálendið varðandi Norðlingaölduveitu. 
Samvinnunefndin gerir ráð fyrir Norðlingaölduveitu í tillögu sem nú er í skipulagsferli. Nefndin hefur átta vikur til að vinna úr athugasemdum sem borist hafa, en sá frestur rennur út 4. maí. Jafnframt er nefndin að fara yfir lögfræðilega þætti málsins. Ekki liggur fyrir hvenær næsti fundur nefndarinnar verður haldinn. Þegar nefndin auglýsti skipulagstillöguna var gerð bókun varðandi Norðlingaöldu þar sem segir: «Samvinnunefnd miðhálendis sem skipulagsyfirvald á hálendi Íslands hefur á starfstíma sínum unnið að skipulagi hálendisins í sátt og í samvinnu við heimamenn á hverju svæði og leitast við að samræma skipulagsáætlanir nágrannasveitarfélaga. Sú tillaga sem hér er til afgreiðslu er unnin í kjölfar úrskurðar setts umhverfisráðherra, sveitarfélög og framkvæmdaaðili hafa orðið sammála um niðurstöðuna. Þar sem heimamenn á þessu svæði hafa náð samkomulagi um útfærslu framkvæmdarinnar lítur nefndin á það sem skyldu sína að ljúka málinu og um leið eyða þeirri óvissu sem um langt skeið hefur staðið um þessa framkvæmd.» 
Fyrirvari vegna bóta
Fram kom á síðasta fundi sveitarstjórnar Skeiða- og Gnúpverjahrepps að hreppsnefndin gerði fyrirvara um að Landsvirkjun verði gert að ábyrgjast greiðslu bóta, sem kunna að falla á sveitarfélagið vegna skipulags Norðlingaölduveitu, enda séu fyrirhugaðar virkjanaframkvæmdir og ákvæði þar um sett í aðalskipulag, að ósk fyrirtækisins. Hreppsnefnd fól lögmanni og sveitarstjóra að fylgja málinu eftir við Landsvirkjun.
