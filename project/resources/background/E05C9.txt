Ferðafélag Fljótsdalshéraðs er nú að hrinda af stað stórátaki gegn utanvegaakstri. Í sumar á að dreifa markvisst til ferðamanna 70 þúsund eintökum af upplýsingapóstkortum, helstu bílaleigur landsins ætla að setja límmiða með varnaðarorðum í að minnsta kosti alla fjórhjóladrifsbíla sína og upplýsingaplakat fer upp á stærstu ferðamannastöðum, í skála og á alla sölustaði Norrönu erlendis og um borð í skipinu. Þá ætlar Ferðamálaráð að dreifa upplýsingaefninu til yfir 200 staða. Upplýsingarnar eru á sjö tungumálum og teiknaði Grétar Reynisson kortin. Styrktaraðilar að átakinu eru umhverfisráðuneyti og dómsmálaráðuneyti, bílaleigurnar, ýmis félagasamtök svo sem 4x4, Sjóvá, Toyota og VÍS. 
Utanvegaakstur vaxandi
«Það hefur sýnt sig undanfarin sumur að utanvegaakstur fer versnandi,» segir Þórhallur Þorsteinsson hjá Ferðafélagi Fljótsdalshéraðs. «Það verða árlega stórskemmdir á landi og æ meiri tíma skála- og landvarða t.d. norðan Vatnajökuls og á Öskju- og Herðubreiðarlindasvæðinu fer í að gera við slóðir eftir utanvegaakstur.» Þórhallur segir útlendinga mest skilja eftir sig «áttur og hringi» en Íslendingar fari lengra og jafnvel að þeir leggi í landkönnunarleiðangra út og suður með tilheyrandi slóðamyndun. Á söndum fyllast slóðir af vikri og öðru léttu efni og marka línur í landslagið og gróðurþekja getur verið 50 ár eða meira að gróa upp, ef ekki er um vatnsrof að ræða."4x4 hefur unnið mjög gott starf í áróðri gegn utanvegaakstri, en hið opinbera staðið sig illa,» segir Þórhallur. «Að vísu er verið að herða löggjöfina og myndband var sett um borð í Norrönu og jafnvel á fleiri upplýsingastaði. Aðili sem olli miklum skemmdum í kringum Herðubreiðarlindir í fyrra hlaut 15 þúsund króna sekt, sem er hlægilegt og því brýnt að skerpa á löggjöfinni.» 
Hann segir skráningu og flokkun vega vera að fara í gang og stefnt að því að taka ákvörðun um hvaða slóðir eiga að vera í framtíðinni og hverjar eigi að leggja af. 
Árangur átaksins verður metinn í haust og þá tekin ákvörðun um framhaldið.
