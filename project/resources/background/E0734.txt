Er menningarbil milli kynjanna? Svo virðist ekki aðeins vera heldur fer það stækkandi. Konur lesa meira en karlar, þær fara oftar á sinfóníutónleika, listsýningar, í leikhús og á balletsýningar. Þetta má lesa út úr fjölda kannana, sem gerðar hafa verið í Evrópu og Bandaríkjunum.
Þessa tilhneigingu og ástæðurnar fyrir henni má greinilega lesa út úr tveimur nýjum skýrslum, sem út eru komnar í Frakklandi og sagt var frá í dagblaðinu International Herald Tribune á fimmtudag. 
Í annarri skýrslunni er borin saman menningarneysla kynjanna 1973 og 2003. Á þessum tíma hefur hlutfall franskra karla, sem lesið höfðu bók á undanförnum 12 mánuðum, lækkað úr 72% í 63%, en hlutfall kvenna hækkað úr 68% í 74%. En það segir ekki alla söguna því að tveir þriðju lesenda skáldsagna eru konur. 
Athyglisvert er að sjá að samkvæmt frönsku skýrslunni er einnig talsverður munur á tónlistarsmekk kynjanna. Karlar á öllum aldri og ekki síst þeir, sem eru að byrja að grána, hlusta á rokk, djass, teknó og rapp í meira mæli en konur, en konur hlusta meira á klassíska tónlist, hvort sem það er á geisladiskum eða tónleikum. 
Karlar horfa hins vegar meira á sjónvarp og virðast beinar útsendingar á íþróttaviðburðum eiga sinn þátt í yfirburðum þeirra á því sviði. 
Í hinni skýrslunni er fjallað um «kvenvæðingu» menningarinnar. Þar kemur fram að konur í Frakklandi samtímans eru betur menntaðar en karlarnir, þeim gangi betur og séu líklegri til að nema hugvísindi. Þá sé meiri áhersla lögð á það að vekja menningarlegan áhuga hjá stúlkum en drengjum þannig að «kvenvæðing» menningarinnar muni halda áfram. Í skýrslunni kemur fram að 38% franskra stúlkna taki þátt í námskeiðum eða áhugamannastarfsemi, sem tengist listum, en aðeins 20% drengja. 
En þótt konur séu í meirihluta inni á söfnum og í tónleikasölum og leikhúsum ráða karlar enn að mestu leyti ferðinni. Þeir stjórna flestum helstu söfnum, hljómsveitum, leikhúsum og útgáfum álfunnar.
