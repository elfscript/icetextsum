Norska sjávarútvegsblaðið Fiskaren birti nú í vikunni leiðara um þær deilur sem nú standa yfir vegna nýtingar á norsk-íslenzku síldinni og kolmunnanum. Blaðið leggur til að Færeyingar gerist sáttasemjarar í þessum málum. 
«Staðan er erfið á nokkrum sviðum samvinnu um fiskveiðar. Verst er staðan í kolmunnanum. Hætta er á ofveiði af því að við getum ekki orðið sammála með skiptingu aflaheimilda. En á fleiri sviðum er andrúmsloftið það kalt að ekki er svigrúm fyrir uppbyggilegar hugmyndir. Viðskiptahindranir ESB gegn norskum laxi auðvelda stjórnvöldum ekki að setjast að samningaborðinu og semja um síld og kolmunna. En það er heldur ekki auðvelt fyrir hina norrænu samningsaðila að komast að uppbyggilegu samkomulagi. Þrátt fyrir mörg jákvæð svið þar sem samskipti þjóðanna eru góð, er lögð áherzla á það sem er þægilegt, en deilurnar gleymast. Þetta er ekki góð þróun, einhver verður að taka á þessum óleystu málum. Spurning er hvort einhver af norrænu samstarfsaðilunum er fær um það. 
Við teljum að Færeyingar geti leikið ákveðið hlutverk í málinu. Í norrænu samhengi eru Færeyjar ríki sem ekki ógna hagsmunum hinna þjóðanna. Efnahagslíf þeirra er smátt í sniðum. Athafnir þeirra munu ekki hafa áhrif á efnahag hinna þjóðanna og veiðar þeirra eru að mestu leyti stundaðar innan eigin lögsögu. Þeir eru líka í góðu sambandi við Dani, ESB, Norðmenn og Íslendinga. Færeyjar eru í sjávarútvegi við Norðaustur-Atlantshaf það sem Noregur er í heiminum, lítið land. Þess vegna eru þær hinn fullkomni norræni sáttsemjari. 
Færeyingar ættu að hafa frumkvæðið að norðaustur-atlantískum leiðtogafundi, þar sem ESB, Noregur og Ísland taka þátt í á sem hæstu og skuldbindandi pólitísku stigi til að leysa deilurnar í sjávarútveginum. Veiðarnar geta ekki lengur verið deiluefni í samningnum um evrópska efnahagssvæðið og öðrum samningum sem eiga að stjórna samvinnu milli ríkjanna á þessu svæði. Efnahagsumhverfið þolir það ekki. Við eigum á hættu hrun margra fiskistofna, sem ekki hefur verið skipt milli landanna, ef við finnum ekki lausnir fljótt. Öllum er ljóst að eitthvað verður að gera, en standa ráðþrota frammi fyrir þeim miklu þjóðarhagsmunum, sem þeir vilja viðhalda. Lausnin fyrir Norðmenn felst í endanlegri niðurstöðu í viðskiptalegu tilliti við ESB og fiskveiðisamninga við ESB og önnur ríki við Norðaustur-Atlantshaf. Sama á við um Færeyjar og Ísland. Þess vegna hvetjum við færeyska forsætisráðherrann, Jóannes Eidesgaard, til að efna til slíks leiðtogafundar. Það krefst forsætisráðherrakænsku að stuðla að sáttum, en í þessu tilliti þurfa deilendur einhvern sem getur sameinað þá og sætt, einhvern sem ekki getur talizt hafa eigin hagsmuni að leiðarljósi,» segir í leiðara Fiskaren. 
hjgi@mbl.is
