HJÖRVAR Steinn Grétarsson bar sigur úr býtum í sínum aldursflokki í Norðurlandamótinu í skólaskák sem fram fór um síðustu helgi í Espo á Finnlandi. Tíu íslensk ungmenni tóku þátt í mótinu en að venju var keppt í fimm aldursflokkum.
Hjörvar Steinn keppti í flokki ungmenna tólf til þrettán ára en hann hlaut fimm vinninga af sex mögulegum og var einum vinningi fyrir ofan næstu menn. 
Hjörvar var að vonum ánægður með sigurinn þegar Morgunblaðið hafði samband við hann í gær en hann varð Norðurlandameistari í flokki tíu ára og yngri fyrir tveimur árum. 
«Þetta var öllu erfiðari keppni þrátt fyrir að þetta hafi að mestu leyti verið sömu strákarnir. Ég var því ekki viss um að vinna en gerði mitt besta og það dugði til.» 
Hjörvar, sem er í Taflfélaginu Helli, stefnir á að vinna titilinn að ári en þá færist hann upp í b-flokk. 
Svanberg Már Pálsson hafnaði í öðru til fjórða sæti í sama flokki en hann hlaut fjóra vinninga. Þá hafnaði Dagur Andri Friðgeirsson í öðru til fimmta sæti í flokki ungmenna ellefu ára og yngri en hann hlaut fjóra vinninga. 
Alls hlutu íslensku skákmennirnir 29,5 vinninga af 60 mögulegum og urðu rétt undir meðaltalinu. Íslensku keppendunum gekk áberandi best í tveimur yngstu flokkunum en þar fengu allir keppendur meira en 50% vinningshlutfall. 
Danir hlutu tvo Norðurlandameistaratitla en Íslendingar, Svíar og Færeyingar einn.
