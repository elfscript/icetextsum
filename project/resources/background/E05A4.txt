ÖLLUM vinnureglum á Landspítala - háskólasjúkrahúsi var fylgt í máli karlmanns um tvítugt sem ruddist inn í tvær bifreiðar í Reykjavík og Mosfellsbæ í fyrradag en hann hafði skömmu áður verið útskrifaður af bráðamóttöku og göngudeild geðdeildar Landspítalans. Þetta er mat Halldóru Ólafsdóttur, yfirlæknis deildarinnar. 
Halldóra sagði að læknar og annað heilbrigðisstarfsfólk væru bundin trúnaði um mál einstakra sjúklinga en eftir að hafa farið yfir skýrslur sem gerðar voru þegar sjúklingurinn kom á spítalann, gæti hún þó sagt að í umræddu tilfelli hefði öllum vinnureglum verið fylgt í hvívetna og vinnubrögð verið með eðlilegum hætti. Ekki hefði verið hægt að sjá fyrir þá atburðarás sem varð eftir að manninum var sleppt. Hún bjóst ekki við að málið yrði kannað frekar innan spítalans. 
Aðspurð sagði hún að geðlæknar deildarinnar gætu haldið sjúklingum þar inni, gegn þeirra vilja, í allt að 48 klukkustundir. Hægt væri að framlengja þá dvöl enn lengur en slíkt væri aðeins gert ef ríkar ástæður væru til. Nokkuð væri um að slíkum úrræðum væri beitt.
