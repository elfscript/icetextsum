Þ etta byrjaði allt með því að ég var rekinn úr unglingavinnunni í Garðabæ tólf ára gamall,» segir Brynjar Kjærnested, framkvæmdastjóri og stofnandi Garðlistar. «Það var nú reyndar fyrir leiðinda misskilning og þegar það hafði verið leiðrétt var ég ráðinn aftur. En þá var ég búinn að kaupa mér sláttuvél og farinn að slá garða fyrir nágranna mína á Arnarnesinu.»
Brynjar fór ekki aftur í unglingavinnuna og hefur ekki sótt um vinnu síðan. Hægt og rólega vatt slátturinn upp á sig og er nú orðinn að fyrirtæki sem sinnir ýmiss konar viðhaldi á görðum og grænum svæðum fyrir rúmlega eitt þúsund viðskiptavini, stóra og smáa. 
Fyrstu þrjú árin sló Brynjar sjálfur en réð þá til sín fyrsta starfsmanninn. Auk þess gekk til liðs við hann eldri bróðir hans, Stefán, sem þá var í háskólanámi en vantaði sumarvinnu. Brynjar segir það hafa komið sér mjög vel enda hafi hann sjálfur ekki verið nema 15 ára gamall og vitanlega ekki kominn með bílpróf. «Ég átti þess vegna erfitt með að færa mig út úr hverfinu mínu. En bróðir minn kom með bílprófið og var með mér í tvö sumur. Við gátum þannig fært okkur um allan Garðabæinn og aðeins út fyrir hann.» 
Úr 25 í 40 starfsmenn á ári
Stefán sneri sér að öðru þegar Brynjar var 17 ára og kominn með bílpróf. «Þá fórum við hægt og rólega að ráða fólk til okkar,» segir Brynjar og upplýsir að starfsmenn Garðlistar hafi verið orðnir 25 talsins sl. sumar og stefni í að þeir verði í kringum 40 í ár. Aukninguna frá í fyrra segir hann helgast af því að fyrirtækið hafi nú fengið stærri samninga en áður auk þess sem aukning hafi verið ár frá ári. 
Starfsemi Garðlistar fer eðli málsins samkvæmt að langstærstum hluta fram yfir sumartímann, frá maí til ágúst. Brynjari gafst því kostur á að ljúka stúdentsprófi frá Fjölbrautaskólanum í Garðabæ og viðskiptagráðu með áherslu á stjórnun og frumkvöðlafræði frá háskóla í Boston í Bandaríkjunum. «Það var ekki fyrr en ég var útskrifaður árið 2001 að ég byrjaði að vinna við þetta allt árið um kring. Þá virkilega kýldi maður á þetta og einbeitti sér að því að stækka fyrirtækið.» 
En hvers vegna fór hann þessa leið eftir að hafa klárað viðskiptafræðinámið en ekki einhverja hefðbundnari, líkt og að vinna í banka? 
«Fyrirtækið var orðið það stórt að ekki var annað að gera en að kýla á þetta. Ég var búinn að vera í þessu lengi og finnst þetta óskaplega skemmtilegt. Viðskiptavinina hefur maður þekkt lengi enda hafa traustustu kúnnarnir verið allt frá upphafi og námið nýtist mér líka mjög vel í að reka fyrirtækið. Svo má kannski segja að lesblinda mín hafi haft eitthvað að segja. Það virðist vera algengt með lesblint fólk að það ákveði að starfa sjálfstætt, ætli það sé ekki einhver þrjóska,» segir Brynjar og viðurkennir að háskólanámið hafi líka hafist á þrjóskunni. 
Sérhæfðir í viðhaldi garða
Fyrir um fimm árum hóf Garðlist að bjóða í samninga og verk hjá flestum bæjarfélögum á höfuðborgarsvæðinu. Þegar þar var komið sögu voru viðskiptavinirnir orðnir um 500 talsins á hverju ári. Sem fyrr segir eru þeir nú rúmlega eitt þúsund. 
«Munurinn á okkur og mörgum öðrum garðyrkjufyrirtækjum er að við sérhæfum okkur í viðhaldi á görðum og grænum svæðum. Við tökum ekki að okkur að búa til garða eða t.d. helluleggja heldur erum við í samstarfi við garðyrkjumann sem sér um slíkt. Hins vegar sláum við garða, hreinsum beð, klippum tré, úðum fyrir maðki og lús, eyðum illgresi auk minniháttar verka eins og að planta sumarblómum. Og við sinnum jöfnum höndum einkagörðum, blokkargörðum og bæjarfélögum.» 
Upphaflega ætlaði Brynjar bara að sinna garðslætti en viðskiptavinirnir báðu hann smám saman um að sinna öðrum garðverkum. Hann rifjar upp hvernig það kom til að hann fór að klippa tré. Einn viðskiptavinanna bað hann um að klippa trén í garðinum hans. Brynjar sagði það sjálfsagt mál enda vantaði þá félaga verkefni. «Þá var farið á vélaleigu, leigðar klippur og byrjað að klippa. Það tókst svo vel að nágranninn bað okkur um að klippa hjá sér og fyrr en varði vorum við komnir með fimm garða þann daginn. Klippunum var því skilað og keyptar klippur. 
Svona hefur þetta þróast í gegnum tíðina. Það var ekki nóg að bjóða upp á sláttinn, fólk vildi láta hreinsa beðin, klippa, úða og planta og það vildi versla við einn aðila.» 
Fimmaura-bissniss
Talsverðan tækjabúnað þarf til garðyrkjunnar og þar til í fyrra var tækjakosturinn geymdur í tveimur gámum en skrifstofan var höfð heima við. Í fyrra fjárfesti fyrirtækið í húsnæði og ekki vanþörf á enda eru sláttuvélarnar um 25 talsins auk 10 lítilla traktora og stórra sláttuvéla, 10 kerra, tveggja stórra traktora og sjö bíla sem væntanlega verða 10 í sumar. Stærstan hluta tækjanna og varahluti í þau hefur Brynjar flutt inn sjálfur frá Evrópu og Bandaríkjunum, segist hann hafa fengið betra verð og betri tæki þannig. 
Brynjar vill ekkert gefa upp um veltu Garðlistar en segir þetta vera «rosalegan fimmaura bisness» sem þurfi mikið skipulag og aðhald. Mestu máli segir hann skipta að hafa gott starfsfólk. Stefna fyrirtækisins er einföld. «Við stefnum að því að hafa fleiri ánægða viðskiptavini,» segir þessi ungi og glaðlegi frumkvöðull að lokum. 
soffia @mbl.is
