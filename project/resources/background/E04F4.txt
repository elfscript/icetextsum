FRÁ örófi alda hafa menn velt fyrir sér eðli alheimsins. Við jarðarbúar lifum á blómaskeiði vísinda og þekkingar og könnum nú alheiminn á skilvirkari hátt en áður. Margar þjóðir heimsins sameina krafta sína við að rannsaka geiminn. Evrópska geimferðastofnunin (European Space Agency) er starfsvettvangur 17 fullgildra Evrópuþjóða sem allar sjá sér hag í þátttöku sinni í verkefninu. Ísland er eina Norðurlandið sem ekki er aðili. Hvers vegna tekur Ísland ekki þátt í þessu stórmerka samstarfi?
Á iðnþingi nú fyrir stuttu kom fram að nágrannaþjóðir okkar búa í haginn fyrir atvinnulífið með aukinni áherslu á hátækniiðnað, menntun og rannsóknir. Sú ályktun var samþykkt að Ísland ætti þann kost bestan að feta sömu slóð. Allt bendir til þess að við græðum meira á hátækniiðnaði en öðrum grunniðnaði og er hálaunaþjóð á menntunarstigi okkar án efa fær um að standast alþjóðlega samkeppni á sviði rannsókna og hátækni. Undanfarið hafa kannanir bent til þess að Íslendingar vilja sjá aðra forgangsröðun í stóriðjumálum enda er stóriðjustefna stjórnvalda einfaldlega gamaldags. Framtíð okkar liggur á rannsókna- og hátæknisviðinu. 
Ég vil hér vekja athygli á mögulegu samstarfi Íslands og Evrópsku geimferðastofnunarinnar (ESA). Geimrannsóknir eru að verða sívinsælli og gróskumeiri á hátækniöld. Fyrirkomulag ESA er þannig að boðin eru út verkefni til aðildarlanda á skilgreindum sviðum. Íslensk fyrirtæki, stofnanir og háskólar gætu skráð sig sem verktakar fyrir ESA og boðið í verkefni. Mönnum kann að finnast fjarstæðukennt að litla Ísland geti haslað sér völl á sviði geimtækni en ekkert er því til fyrirstöðu að smáríki taki þátt. Hver þjóð fyrir sig ræður umfangi samstarfsins og framlag hverrar þjóðar til ESA fer eftir mannfjölda og þjóðarframleiðslu. Ef Ísland gerðist aðili legðum við fram fjármagn til ákveðinna verksviða eftir áhuga og tæknigetu. Það athyglisverðasta er þó að hvorki er nauðsynlegt að vera fullgildur aðili í sjálfri geimferðastofnuninni né í Evrópusambandinu til að taka þátt. Þátttaka okkar myndi einfaldlega styrkja samkeppnisstöðu okkar og bæta ímynd landsins á alþjóðavettvangi. Allt veltur auðvitað á því hversu hátt framlag okkar kæmi til með að vera. Ég tel því nauðsynlegt að kafa dýpra en gert hefur verið, kanna kosti og galla samstarfsins og koma af stað virkri umræðu um málið. 
Ég er einungis að fara fram á að stjórnvöld líti á ESA sem raunverulegan kost og hunsi ekki það sem kann að fleyta okkur inn á ný mið. Helsta auðlind Íslands er ekki náttúra okkar heldur hugvit okkar. Virkjum það! Fylgjum nágrannaþjóðum okkar eftir og tökum ESA með opnum huga. Okkur standa dyrnar opnar. Viljum við ganga inn? Höfundur er eðlisfræðinemi við Háskóla Íslands.
