EIÐUR Smári Guðjohnsen, fyrirliði landsliðsins í knattspyrnu og leikmaður með Chelsea, sagði í viðtölum við fjölmiðla á Bretlandseyjum að leikmenn Chelsea væru ekki ánægðir með deildabikarinn og Englandsmeistaratitilinn, heldur vilja hann og samherjar þrjá bikara - einnig Evrópumeistarabikarinn. Eiður Smári sagði að leikmenn Chelsea væru ekki búnir að gleyma vonbrigðunum sl. keppnistímabil þegar Chelsea mátti sætta sig við tap fyrir Mónakó í undanúrslitum Meistaradeildar Evrópu. «Við erum aftur komnir í undanúrslit og viljum fara alla leið,» sagði Eiður Smári.
Chelsea mætir Liverpool í fyrri undanúrslitaleik Meistaradeildar Evrópu á Stamford Bridge á morgun, en seinni leikurinn fer fram á Anfield í næstu viku. Leikmenn Liverpool, sem mæta til London í dag, ætla sér í úrslitaleikinn, eins og leikmenn Chelsea, og segja að sigurinn á Juventus í 8 liða úrslitunum hafi sýnt þeim að Evrópubikarinn geti orðið þeirra.
