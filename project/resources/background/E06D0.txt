STEFNA Björns Friðfinnssonar á hendur ríkinu var þingfest í Héraðsdómi Reykjavíkur í gær. Aðalkröfur Björns eru að dómurinn ógildi ákvörðun iðnaðar- og viðskiptaráðherra, sem hafnaði því að Björn kæmi aftur til starfs síns sem ráðuneytisstjóri, að sögn Jakobs R Möllers, hrl. sem er lögmaður Björns.
Í öðru lagi fer Björn fram á að fá að snúa aftur til starfs síns og að í þriðja lagi að honum verði dæmdar miskabætur að fjárhæð 5 milljónir króna. 
Til vara krefst Björn þess að hann fái greidd full ráðuneytisstjóralaun til sjötíu ára aldurs, þ.e. í um fjögur ár, og miskabætur sem svari til tvennra árslauna ráðuneytisstjóra, sem eru rúmlega 17 milljónir króna. 
Skipaður ráðuneytisstjóri ótímabundið árið 1989
Björn var skipaður ráðuneytisstjóri í viðskiptaráðuneytinu árið 1989 í gildistíð eldri starfsmannalaga frá árinu 1954, sem kváðu á um æviráðningar og var skipun hans því ótímabundin. 
Nokkrum árum síðar var skipulagi ráðuneytanna breytt og ákveðið að reka iðnaðar- og viðskiptaráðuneytin saman. Var Björn settur ráðuneytisstjóri í iðnaðarráðuneytinu, að sögn Jakobs. Björn fékk nokkurra ára leyfi frá störfum á meðan hann gegndi embætti tímabundið hjá Eftirlitsstofnun EFTA. Undanfarin ár hefur hann svo sinnt ýmsum sérverkefnum fyrir stjórnvöld, en til stóð, samkvæmt tveggja ára samningi, að hann tæki við sem ráðuneytisstjóri á ný um seinustu áramót. Af því varð hins vegar ekki. 
«Samkomulagið gerði ráð fyrir því að hann færi til starfa í báðum ráðuneytunum þ.e.a.s sem skipaður í viðskiptaráðuneytinu og settur ráðuneytisstjóri í iðnaðarráðuneytinu,» segir Jakob. 
Kristján Skarphéðinsson var í desember sl. skipaður ráðuneytisstjóri í iðnaðarráðuneytinu frá 1. janúar til næstu fimm ára og fer hann einnig fyrir viðskiptaráðuneytinu. Jakob segir að núverandi iðnaðar- og viðskiptaráðherra hafi ekki getað skipað ráðuneytisstjóra í viðskiptaráðuneytið þar sem þar sæti maður fyrir og þá hafi Kristján verið skipaður ráðuneytisstjóri í iðnaðarráðuneytinu en hann fari með ráðuneytisstjórastarfið í báðum ráðuneytunum. 
Í framhaldi af þingfestingu málsins í gær fær ríkislögmaður venjubundinn frest fyrir hönd ríkisins til aðs skila greinargerð í málinu og má gera ráð fyrir að þinghald hefjist í síðari hluta apríl.
