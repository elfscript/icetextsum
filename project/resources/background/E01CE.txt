Miklar hræringar hafa verið meðal framleiðenda jarðvinnuvéla um allan heim, einkum þeirra sem hafa sérhæft sig í tækjum fyrir verktakaiðnaðinn. Stærstu tíðindin eru sameining fjögurra heimsþekktra vörumerkja undir eitt nafn, New Holland, þar með varð til framleiðslufyrirtæki á heimsvísu, sem veitir öðrum slíkum öfluga samkeppni undir enska kjörorðinu «Stronger together» eða «Sterk heild» í íslensku útfærslunni.
Fyrirtækin fjögur voru mjög sterk hvert á sínu svæði í heiminum og nutu mikillar virðingar fyrir vandaða og sterka framleiðslu á jarðvinnuvélamarkaðnum. Þessi fyrirtæki eru þýski framleiðandinn O&K;, sem hefur verið ráðandi á markaði í Mið-Evrópu og teygt sig norður og austur eftir álfunni, ítalska fyrirtækið Fiat Kopelco, leiðandi í Suður-Evrópu, japanska fyrirtækið Kopelco sem hefur verið ráðandi á Asíumarkaði, einkum Kyrrahafssvæðinu, og síðast en ekki síst ameríska fyrirtækið New Holland Construction, sem hefur verið í fararbroddi í Ameríku og víðar. Með sameiningu þessari sameinaðist 235 ára reynsla á þessu sviði og úr varð framleiðslurisi á heimsvísu með mjög breiða og fjölbreytta línu jarðvinnuvéla.
Í þessari fjölbreyttu línu New Holland fyrir jarðvinnuverktaka er þegar komin á markað eða í framleiðslu ný útfærsla á tækjum, endurhönnuð eftir nýjustu tækni og kröfum markaðarins, og hefur New Holland tekið afgerandi forystu á þssu sviði.
Ný útfærsla á tækjum
Á boðstólum eru fjórar stærðir af ýtum, 15-30 tonn, stórar og smáar belta- og hjólagröfur, frá einu tonni upp í 90 tonn, traktorsgröfur, vegheflar og hjólaskóflur, svo eitthvað sé nefnt. Ný útfærsla á tæki sem gengur undir nafninu «Kötturinn Bob», fjögurra hjóla smágrafa eða lyftari sem snýst á punktinum og því mjög fjölhæfur þar sem þrengsli eru mikil. Fyrir byggingarverktaka ber hæst nýja gerð af skotbómulyftara sem gjörbreytt hefur vinnulagi fyrir marga. 
Hagstæðara verð vegna stækkunar
Verðlagning þessara tækja er mjög hagstæð miðað við verð á tækjunum undir gömlu nöfnunum, að sögn Atla Viðars Jónssonar, framkvæmdastjóra Sturlaugs Jónssonar og co. ehf., sem sér um innflutning og þjónustu á New Holland-tækjunum, þar sem nú er framleitt fyrir miklu stærri markaðsheild en var áður þegar fyrirtækin voru starfandi á miklu minni svæðum. 
«Sturlaugur Jónsson og co. ehf. var stofnað 1925 af Sturlaugi Jónssyni og er því 80 ára á þessu ári. Stór hluti fyrirtækisins hefur verið tengdur útgerð og þjónustu við hana. Breyttar aðstæður í útgerð undanfarin ár hafa kallað á breytingar á rekstri fyrirtækisins og nauðsyn til að skapa því fjölbreyttari verkefni. 
Endurskipulagning fyrir tveimur árum leiddi til þess að keypt var fyrirtækið Hlutur ehf. sem flutti inn tæki fyrir landbúnað, meðal annars Landini-dráttarvélar frá Ítalíu. 
600 milljóna kr. velta á ári
Hinn 1. mars síðastliðinn sameinuðust Sturlaugur Jónsson og co. ehf. og véladeild Bræðranna Ormsson undir nafni Sturlaugs Jónssonar og co. ehf. Við sameininguna varð til mjög öflugur innflytjandi, sem hefur það meginmarkmið að þjónusta sjávarútveg, landbúnað og verktaka, einkum jarðvinnu- og byggingarverktaka, með vélum og búnaði, ásamt fylgi- og varahlutum þeim tengdum. Nýtt sameinað félag mun velta um 600 milljónum króna á þessu ári og verður eitt hið öflugasta á þessu sviði. 
«Eigendur þess eru fyrrverandi hluthafar Sturlaugs Jónssonar og co. ehf. með 50% og hins vegar eigendur Bræðranna Ormsson ehf. sem eiga 50%. Heildarhlutafé félagsins er 50 milljónir króna. Gunnar Örn Kristjánsson verður stjórnarformaður en Atli Viðar Jónsson framkvæmdastjóri og Ásgeir Þórðarson sölustjóri vinnuvéla. Starfsmenn verða ellefu í byrjun,» sagði Atli Viðar og bætti við að fyrst um sinn yrðu starfsstöðvar félagsins tvær, á Fiskislóð 26 og Lágmúla 9, en unnið er að því að koma starfseminni í eitt húsnæði og gert ráð fyrir að sjá fyrir endann á því verki með haustinu. Annar rekstur Bræðranna Ormsson ehf. er óbreyttur. 
«Við munum áfram bjóða upp á malbikunarvélar, malbiksfræsara og valtara frá þýska framleiðandanum Wirtgen, sem er sameinað félag Wirtgen, HAMM og Vögele, framleiðanda á vegagerðartækjum auk Langendorf-malarvagna og fleiri þekktra gæðamerkja. Áfram verður boðið upp á Clark-lyftara sem reynst hafa vel á Íslandi, Landini-dráttarvélar frá Ítalíu, þjónustu við Abb-forþjöppur, þjónustu fyrir Deutz-vélar og rafstöðvar ásamt fjölda annarra þekktra vörumerkja fyrir sjávarútveg, landbúnað og verktaka,» sagði Atli Viðar og bætti við að stór hluti þjónustunnar hefði verið við bæjarfélög allt í kringum landið og verktaka sem ynnu á þeirra vegum. «Nú verður hægt að auka enn frekar þá þjónustu með meiri breidd á einum stað allt frá jarðvinnuvélum til garðsláttuvéla að ógleymdum tækjum til götu- og vegagerðar.»
