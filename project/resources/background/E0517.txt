«ÞETTA var þröngt færi en ég hitti boltann mjög vel og ég hélt satt best að segja að boltinn væri á leið í netið, en líklega bjargaði Carragher því að boltinn virtist hafa viðkomu í læri hans. Það hefði verið yndislegt að sjá netið hreyfast á þessum tímapunkti en það er hreinlega eins og Carragher hafi klónað sjálfan sig. Hann var hreinlega alls staðar,» segir Eiður Smári Guðjohnsen við breska fjölmiðla í gær.
Eiður var hársbreidd frá því að tryggja Chelsea farseðilinn í úrslitaleik Meistaradeildarinnar undir lok leiksins en skot hans á sjöttu mínútu í uppbótartíma fór hárfínt framhjá marki Liverpool. 
Eiður Smári segir vonbrigði meiri nú en í fyrra en Chelsea var slegið út af Mónakó í undanúrslitum Meistaradeildarinnar á síðasta ári. 
«Ég er miklu svekktari núna því við erum með betra lið og þroskaðra heldur en í fyrra. En við verðum líka að líta á jákvæðu hliðarnar. Við höfum tekið skref fram á við og unnið tvo titla. Þegar við höfum jafnað okkur á þessum úrslitum held ég að við getum tekið gleði okkar að nýju.»
