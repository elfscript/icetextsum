Eftir Ásgeir Sverrisson asv@mbl.is Spænskur dómstóll dæmdi í gær fyrrum foringja í her Argentínu í alls 640 ára fangelsi fyrir glæpaverk, sem framin voru í tíð herforingjastjórnarinnar í landinu. 
Adolfo Scilingo, sem er 58 ára, var fundinn sekur um glæpi gegn mannkyni; margvísleg glæpaverk, morð og pyntingar er hann var sjóliðsforingi í Argentínu þegar herforingjar voru þar við völd á árunum 1976 til 1983. Hann var m.a. fundinn sekur um að hafa látið varpa pólitískum andstæðingum herstjórnarinnar lifandi út úr flugvélum yfir opnu hafi. Vitað er að 30 menn voru myrtir með þessum hætti. 
«Flugferðir dauðans» í «skítugu stríði»
Ofsóknir herforingjastjórnarinnar á hendur vinstri mönnum eru jafnan nefndar «skítuga stríðið» í Argentínu. Herforingjarnir þar áttu og samstarf við skoðanabræður sína sem ríktu á þessum árum í öðrum ríkjum Rómönsku-Ameríku. Gekk það samstarf undir heitinu «Condor-áætlunin». Á grundvelli hennar skiptust herforingjastjórnir á upplýsingum um pólitíska andstæðinga sína og sameinuðust um margvísleg óhæfuverk. 
Scilingo komst í fréttirnar árið 1998 þegar hann greindi spænskum blaðamanni frá því að hann hefði tekið þátt í svonefndum «flugferðum dauðans» í Argentínu. Síðar breytti hann framburði sínum og hélt fram sakleysi sínu fyrir réttinum á Spáni. 
Talið er að um 30.000 manns hafi «horfið» í tíð herforingjastjórnarinnar í Argentínu. Af hálfu stjórnvalda hefur verið staðfest að 13.000 stjórnarandstæðingar hafi verið myrtir á þessu tímabili. 
Á þessum árum starfaði Scilingo við Vélvirkjaskóla flota Argentínu, ESMA («Escuela de Mecánica de la Armada Argentina») í Buenos Aires, þar sem fram fóru aftökur, nauðganir og pyntingar. 
Dómur sem markar þáttaskil
Þetta er í fyrsta skipti sem dómur fellur utan Argentínu yfir embættismanni sem tengist herforingjastjórninni. Ættingjar nokkurra þeirra, sem herforingjastjórnin lét myrða, féllust í faðma og grétu í réttarsalnum í Madríd þegar úrskurðurinn var kveðinn upp . Maður heyrðist hrópa: «Morðingi, megir þú rotna í fangelsinu.» Lögfræðingar mannréttindasamtaka og ættingja fórnarlamba höfðu krafist þess að Scilingo yrði dæmdur í 6.626 ára fangelsi. 
Lögmaður Scilingo boðaði að dómnum yrði áfrýjað. Á Spáni kveða lög á um að ekki megi halda mönnum lengur í fangelsi en 30 ár hafi viðkomandi ekki gerst sekir um hryðjuverk. Breytir þá engu þótt dómsorðið kveði á um mun lengri vist innan fangelsismúra líkt og gerðist í gær í máli Scilingo. 
Í októbermánuði árið 1997 hélt Scilingo til Spánar af fúsum og frjálsum vilja til að bera þar vitni er rannsakaðar voru fullyrðingar um glæpaverk herforingja í Argentínu og Chile. 
Þekktasti dómari Spánar, Baltasar Garzón, hefur undanfarin sjö ár rannsakað mál Scilingo og það var á grundvelli starfs hans sem Scilingo var handtekinn og ákæran var lögð fram. Samkvæmt spænskum lögum frá árinu 1998 er unnt að efna til réttarhalda þar í landi yfir útlendingum sem sakaðir eru um þjóðarmorð og viðlíka glæpaverk í öðru ríki. 
Réttarhöld yfir Scilingo hófust í janúarmánuði og þykja marka þáttaskil í réttarsögu Spánar. Garzón hefur jafnframt reynt að fá Augusto Pinochet, leiðtoga herforingjastjórnarinnar í Chile, fyrir rétt á Spáni en ekki haft erindi sem erfiði.
