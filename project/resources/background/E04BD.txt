Í tæpan aldarfjórðung hafa þau bæði búið saman og unnið saman þó að tölfræðin telji ólíklegt að slíkt gangi til lengdar. Hjónin Jónas Halldórsson og Sigurlaug Gunnarsdóttir, kaupmenn í Antikbúðinni, tjáðu Jóhönnu Ingvarsdóttur að þau hefðu látið eldgamlan pönkaradraum rætast í vetur.
Í kafaldssnjókomu og hríðarbyl eitt laugardagskvöld í vetur eyddu þau tímanum við að vafra um á Netinu þar sem þau ráku augun allt í einu á yfirgefið tveggja hæða atvinnuhúsnæði til sölu sem staðsett er innan um bílapartasölur og vélsmiðjur í Hafnarfirði á horni Bæjarhrauns og Drangahrauns. Þau litu hvort á annað. Orð voru með öllu óþörf því þau vissu að með kaupum gæti gamli pönkaradraumurinn orðið að veruleika. Þau drifu sig á náttfötunum út í bíl í vonda veðrinu og voru fyrr en varði komin á gluggana í yfirgefna húsinu, sem samtals telur um 540 fermetra og hafði staðið autt í fjögur ár.
Kaupin gengu fljótt og vel fyrir sig og nú eru hjónin Jónas Halldórsson og Sigurlaug Gunnarsdóttir búin að opna 260 fermetra antikbúð á neðri hæðinni og eru að innrétta 330 fermetra íbúð á efri hæðinni fyrir sig og synina tvo, Guðna Rúnar 20 ára og Friðrik Fannar 14 ára. «Við fluttum úr 120 fermetra íbúð úr Hlíðunum hingað í Hafnarfjörð, en stefnan var sú að fara að minnka við sig. Þetta var bara eitthvað svo heillandi að það varð ekkert aftur snúið. Við sjáum svo sannarlega ekki eftir því, en í staðinn fyrir að hægja á okkur og minnka við okkur, keyptum við fimm sinnum stærra húsnæði en við vorum í. Af því að ég er bæði ljóðskáld og rithöfundur, eins og allir hinir Íslendingarnir, og eiginkonan myndlistarsinnuð, sáum við heilmikla möguleika í þessu. Þetta er í rauninni eldgamall draumur okkar beggja og allt frá því að við hófum búskap fyrir 25 árum, höfum við reifað það af og til að gaman væri að búa á annarri hæð yfir fyrirtæki í grónu hverfi. Þessi lífsmáti er að verða talsvert vinsæll núna og hér getur yngri sonurinn, sem er mikill tónlistariðkandi, fengið sinn eigin hljóðeinangraða sal til að æfa sig á trommurnar, saxófóninn, klarinettið og gólað allan tónstigann að vild án þess að trufla nágrannana,» segir Jónas. 
Antik og tómhyggja
Þau Jónas og Sigurlaug hafa rekið Antikbúðina í aldarfjórðung og munu þrátt fyrir viðbótina í Hafnarfirði reka áfram verslun undir samnefndu nafni við Laugaveg 101. «Þar með er Antikbúðin orðin stærsta antikbúð landsins enda er af nógu að taka í verslunarrýminu. 60-70% af þeim vörum, sem við verslum með, fæ ég úr dánarbúum og annað flytjum við inn frá Bretlandi og Danmörku. Þótt við gerum út á antikina, tökum við mikinn þátt í naumhyggjunni, sem ég hef leyft mér að kalla tómhyggju. Antikin og naumhyggjan fara mjög vel saman, að okkar mati. Aðalatriðið er að hafa sterka og fáa antikmuni inni í hvítum og ferhyrndum formum. Við innréttingu nýju íbúðarinnar, sem hefur allt að fimm metra lofthæð og milliloft sem gengur í gegnum allar vistarverurnar, höfum við kosið að hafa hvítmálaða veggi, stálbita í loftum, nýtísku eldhúsinnréttingu með hvíttuðum aski og stálheimilistækjum, hvít breið álrimlagluggatjöld fyrir öllum gluggum og rauðeikarparket á gólfum.» 
Hálfgerðir hirðingjar
Þetta er ekki í fyrsta sinn sem Jónas og Sigurlaug innrétta íbúðir enda viðurkenna þau fúslega að hér sé um hálfgert «hobbí» að ræða. «Við höfum skipt um íbúðir margoft og höldum alltaf að nú séum við komin í eitthvað endanlegt, en svo fer okkur að klæja í fingurna að nýju þegar öll verk eru frá á þeim stað, sem við erum. Að þessu leytinu til erum við hálfgerðir hirðingjar,» segir Sigurlaug. 
Þegar naumhyggjan fór að komast í tísku fyrir um fimm árum síðan, urðu antikbúðirnar fljótlega varar við samdrátt enda hefur þeim fækkað úr sautján í fjórar á örfáum árum. Jónas og Sigurlaug hafa keypt nokkrar þessara verslana, en þau segja að viðskiptin séu farin að glæðast á ný. «Tískusveiflurnar fara alltaf í hringi og ef maður horfir á Völu Matt, sér maður að litir, veggfóður og rómantískur andi eru farin að svífa á ný. Erlendis er litið á antik sem menningu en ekki tísku og þar hrófla tískustraumar ekkert við þeim, sem einu sinni hafa tileinkað sér smekk fyrir antik. Hér á Íslandi datt antikin hins vegar úr tísku einn daginn þegar naumhyggjan reið yfir.» 
Hlustar ekki á erfingjana
Jónas er gjarnan kallaður til þegar meta þarf dánarbú og segist við þá iðju sína aðeins hafa eina meginreglu. «Ég nota viðmiðunarverð og læt erfingjana aldrei trufla mig því ég er sem hlutlaus aðili að vinna fyrir alla erfingjana, ekki bara einn og einn. Það margborgar sig að fá hlutlausan aðila til að skipta búinu upp og verðmeta því þá verða skiptin mun auðveldari eftir á og ólíklegra er að upp komi misklíð og klögumál eftir á. Græðgin kemur nefnilega mjög gjarnan upp í fólki eftir á. Ég upplifi það að lenda í alls konar aðstæðum og stundum lendi ég hreinlega í hlutverki sálgæslumanns. Mannskepnan er svo skrýtin þegar kemur að peningum. Stundum eru milljónir til skiptanna, en rifist er út af einhverjum silfurpletthnífapörum eða öðru drasli, sem engu máli skiptir,» segir Jónas. 
Vinna vel saman
Í tæpan aldarfjórðung hafa þau Jónas og Sigurlaug búið saman og unnið alla daga saman. «Þetta virkar fínt. Okkur er reyndar sagt að tölfræðilega sé þetta ekki hægt, en við látum það sem vind um eyru þjóta. Ég hef auga fyrir fallegum munum og kaupi flesta hluti inn. Sigurlaug er snillingurinn í að bera á húsgögnin og laga þau ef með þarf auk þess sem mjög margir leita ráða hjá henni. Fólk fattar oft ekki að það þarf að næra allt sem lifir. Líkt og mannfólkið þarf allur lifandi viður næringu og vökvun. Að öðrum kosti þornar hann upp og líður næringarskort,» segir Jónas að lokum. 
join@mbl.is
