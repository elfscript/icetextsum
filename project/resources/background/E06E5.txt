HÆSTIRÉTTUR hefur vísað málum tveggja Ítala, sem starfa á vegum Impregilo við Kárahnjúka, frá héraðsdómi vegna annmarka á ákæru og reifun málsins. Allur sakarkostnaður í héraði og fyrir Hæstarétti var þá felldur á ríkissjóð, þar með talin málsvarnarlaun skipaðra verjenda ákærðu á báðum dómsstigum.
Mennirnir voru báðir dæmdir til greiðslu 50 þúsund króna sektar í Héraðsdómi Austurlands, og til greiðslu málsvarnarlauna verjenda sinna, en þeim var gefið að sök að hafa starfað sem verkstjórar við löggiltar iðngreinar, annars vegar húsasmíði á smíðaverkstæði og hins vegar rafvirkjun í rafmagnsdeild, síðan 10. desember 2003 án þess að hafa aflað sér viðurkenningar á starfsréttindum. 
Dóminum var áfrýjað af varnaraðilum sem og ákæruvaldinu sem krafðist þyngri refsingar í báðum málum. 
Störfuðu við trésmíðar og rafvirkjun
Í dómum Hæstaréttar kemur fram að í ákærum hafi mönnunum verið gefið að sök að starfa annars vegar við trésmíðar og hins vegar rafiðnað sem ekki séu löggiltar iðngreinar. Héraðsdómur Austurlands hafi hins vegar talið unnt að fella dóma á málin þar sem í verknaðarlýsingum þótti ljóst að með rafiðnaði, og trésmíði, hafi verið átt við rafvirkjun og húsasmíði, sem eru löggiltar iðngreinar. Þótti þessi ágalli á ákærunum ekki valda því að dómar yrðu lagðir á málin og voru mennirnir sakfelldir. 
Hæstarétti þótti hins vegar óhjákvæmilegt við úrlausn málsins að horfa aðeins til þess orðalags, sem fram kemur í ákærunum, og vegna þeirra annmarka á ákærunum þótti óhjákvæmilegt að vísa báðum málunum af sjálfsdáðum frá héraðsdómi. 
Málin dæmdu hæstaréttardómararnir Gunnlaugur Claessen, Guðrún Erlendsdóttir og Markús Sigurbjörnsson. 
Sækjandi var Helgi Magnús Gunnarsson saksóknari en Jónatan Sveinsson hrl. flutti málið fyrir mennina.
