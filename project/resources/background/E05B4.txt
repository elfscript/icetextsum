Eftir Guðmund Hilmarsson gummih@mbl.is Þetta var aldrei í hættu. Við skoruðum snemma og eftir það fannst mér við hafa öll tök á leiknum,» sagði Auðun Helgason, varnarmaðurinn sterki, við Morgunblaðið eftir að FH-ingar höfðu tekið á móti bikarnum.
«Mér sýnist að þetta sé allt að smella saman hjá okkur og takmarkið í sumar er mjög skýrt. Við förum í hvern leik til að vinna og miðað við þann mannskap sem við höfum yfir að ráða höfum við alla burði til að verja Íslandsmeistaratitilinn. En við þurfum að hafa fyrir hlutunum og við getum ekki leyft okkur að slaka neitt á. Ég á von á miklu erfiðari leik í Keflavík næsta mánudag,» sagði Auðun. 
FH-ingar voru sterkari á flestum sviðum í blíðunni í Kaplakrika í gær og ljóst er að Hafnarfjarðarliðið verður gríðarlega öflugt í sumar. Atli Viðar Björnsson kom FH yfir á 11. mínútu, fylgdi þá vel eftir skoti Tryggva Guðmundssonar sem Ómar Jóhannsson markvörður Keflvíkinga náði ekki að halda. Varnarjaxlinn Freyr Bjarnason skoraði síðara mark Íslandsmeistaranna á 44. mínútu með hnitmiðuðu hægrifótarskoti sem kom eftir aukaspyrnu Heimis Guðjónssonar. 
Keflvíkingar áttu sinn besta leikkafla í byrjun seinni hálfleiks. Í tvígang björguðu FH-ingar naumlega en smátt og smátt tóku leikmenn FH völdin að nýju og síðustu 25 mínúturnar voru að mestu eign FH-inga. Þeir hefðu hæglega getað bætt við mörkum en Atli Viðar og Jónas Grani Garðarsson misnotuðu báðir upplögð færi og Ómar Jóhannsson gerði vel þegar hann varði skalla Freys Bjarnasonar. 
Enginn af Dönunum þremur í FH lék í gær. Tommy Nielsen tók út leikbann og Dennis Siim og Allan Borgvardt voru hvíldir vegna smávægilegra meiðsla en báðir verða klárir í slaginn þegar FH sækir Keflavík heim í fyrstu umferð Landsbankadeildarinnar á mánudaginn. Liðsheildin var sterk hjá FH og nánast hvergi veikan hlekk að finna. Tryggvi Guðmundsson og Atli Viðar voru sprækir í framlínunni, Heimir Guðjónsson var traustur á miðsvæðinu þrátt fyrir að virka á köflum nokkuð þungur og vörnin ákaflega traust en Davíð Þór Viðarsson kom inn í liðið í stað Tommy Nielsen og stóð fyrir sínu. 
Keflvíkingar, sem hafa orðið fyrir talsverðri blóðtöku og verða líklega ekki í toppbaráttu í sumar, áttu ágæta spretti en máttu sín lítils gegn sterkum FH-ingum. 
Ómar Jóhannsson stóð sig mjög vel í markinu og var bestur Keflvíkinga ásamt Ingva Rafni Guðmundssyni.
