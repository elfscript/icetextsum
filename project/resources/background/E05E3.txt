Sú mikla þátttaka sem var í samkeppninni Akureyri í öndvegi hefur vakið athygli, en 147 tillögur frá fulltrúum 40 landa voru teknar til dóms. Úrslitin voru kynnt í húsi Menntaskólans á Akureyri sl. laugardag, en þar kom m.a. fram að þegar hefur verið skipaður stýrihópur til að fylgja málinu eftir. Kristján Þór Júlíusson, bæjarstjóri á Akureyri og formaður dómnefndarinnar, sagði við það tilefni að reynt verði «að koma skipulagsmálum í farveg sem er hagfelldur, skilvirkur og tekur mið af því að mögulegir þróunaraðilar geti farið að vinna í samráði við bæjaryfirvöld, á eigin forsendum eins fljótt og hægt er». 
Markmið dómnefndarinnar var að sögn Kristjáns að «draga fram þær tillögur sem eru sterkastur efniviður í nýja framtíðarsýn fyrir miðbæ Akureyrar, með hliðsjón af vilja bæjarbúa. Dómnefndin telur að vænlegasta leiðin til að nýta niðurstöður samkeppninnar sé sú að flétta saman áhugaverðustu atriðin úr bestu tillögunum svo úr verði skipulag sem uppbygging framtíðar mun fylgja». 
Framkvæmd samkeppninnar Akureyri í öndvegi virðist hafa verið til mikillar fyrirmyndar allt frá því að hafist var handa við verkefnið. Að Akureyri í öndvegi stóðu í upphafi 14 öflug fyrirtæki sem starfa á landsvísu, en markmiðið var að bæta skipulag, atvinnuforsendur og mannlíf í miðbæ Akureyrar. Gengið var til samstarfs við Arkitektafélag Íslands sem annaðist alþjóðlegu hugmyndasamkeppnina, en Netið var nýtt til að miðla upplýsingum til þátttakenda í samkeppninni, sem reyndist hagkvæmt, ekki síst í ljósi umfangs verkefnisins. Ráðgjafarfyrirtækið Alta annaðist undirbúning keppninnar, sá um samráðsfundi, ritstjórn keppnislýsingar og miðlunina á Netinu, en bakbeinið í öllu því starfi voru upplýsingar sem söfnuðust á íbúaþingi sem haldið var sl. haust. Á íbúaþingið komu um tíu prósent bæjarbúa og vakti sú góða þátttaka athygli meðal þeirra arkitekta sem sýndu málinu áhuga. 
Það mikla samráð sem haft var við bæjarbúa við undirbúninginn er eftirtektarvert, en slíkt samráð ætti í raun að vera grundvallarforsenda við veigamiklar ákvarðanir er varða lífsgæði og hagsmuni almennings. Þótt töluverður tími hljóti að fara í úrvinnslu á hugmyndum sem koma fram á stórum íbúaþingum á borð við þetta, leiðir slík forvinna þó án efa til þess að minni líkur eru á því að leiðrétta þurfi skipulagsþætti eftir á með tilheyrandi kostnaði. 
Eindreginn vilji bæjaryfirvalda á Akureyri til að skapa heildræna sýn um miðbæinn og þá uppbyggingu sem þar á að eiga sér stað ber einnig vott um framsýni, enda rökrétt að við jafn umfangsmikið verkefni og þarna um ræðir sé tekið tillit til allra þátta; atvinnulífs, íbúabyggðar, útivistar, afþreyingar, fagurfræði og skipulagslegra sjónarmiða - svo einungis fátt eitt sé nefnt. Með þeim hætti eru mestar líkur á því að vel takist til við þróun framúrskarandi bæjarkjarna er þjónar þörfum þess samfélags sem kemur til með að njóta hans.
