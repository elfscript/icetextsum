SAMTÖK úrvalsdeildarliða í Englandi hafa samþykkt að Chelsea eigi rétt á að leita eftir skaðabótum vegna brots Rúmenans Adrian Mutu á samningi við félagið. Chelsea hafði farið fram á að dómstóll á vegum samtakanna úrskurðaði í málinu. Chelsea mun krefjast að fá endurgreiddar 8 milljónir punda, helming þeirrar upphæðar sem það greiddi Parma fyrir Mutu sumarið 2003. Chelsea segir að Mutu hafi með eiturlyfjanotkun sinni brotið samkomulag sitt við félagið. Mutu gerði í vetur samning við Juventus eftir að hafa verið rekinn frá Chelsea eftir að upp komst um neyslu hans á eiturlyfjum. Mutu getur leikið síðustu leiki Juventus á leiktíðinni þegar keppnisbanni hans verður lokið. Chelsea ætlar að höfða mál gegn Mutu en verði félaginu dæmdur sigur þá kemur það væntanlega í hlut þess félags sem hann leikur með að greiða bæturnar. Málið fer nú inn á borð FIFA, alþjóða knattspyrnusambandsins. Ef ekki vill betur þá hyggst Chelsea höfða málið fyrir almennum dómstólum.
