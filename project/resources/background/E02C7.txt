Eftir Jón Pétur Jónasson jonpetur@mbl.is TVEIR Íslendingar voru meðal hóps herskárra anarkista í Skotlandi sem héldu nokkurra daga ráðstefnu um síðustu helgi til þess að skipuleggja mótmælaaðgerðir sem eiga að skapa glundroða á fundi átta helstu iðnríkja heims (G8) í júlí nk., að því er fram kemur á vefútgáfu The Times í Bretlandi. Annar Íslendinganna var Rúnar Guðbrandsson leikstjóri sem búsettur er á Englandi þar sem hann starfar sem kennari og vinnur með leikhóp. 
Samkvæmt frétt The Times fór blaðamaður blaðsins á fundinn sem hann sagði háleynilegan. Þar var að finna fólk af ólíku þjóðerni, þ. á m. tvo Íslendinga sem blaðamaður ræddi við. Þeir kváðust heita Óli og Rúnar. Morgunblaðið fékk staðfest í samtali við Rúnar Guðbrandsson að hann væri sá Rúnar sem vitnað væri til í fréttinni. 
Í frétt The Times segir að Rúnar hafi verið prófessor í listum á Íslandi sem hafi verið leystur frá störfum vegna róttækra aðgerða sem hafi komið stjórnvöldum í uppnám. Blaðamaðurinn hefur eftir Rúnari að hann sé mættur á þennan fund til þess að læra ákveðna tækni sem lúti að beinum mótmælaaðgerðum. Hann sagði að á Íslandi væri verið skipuleggja mótmælaaðgerðir gegn vatnaflsvirkjun næsta sumar af fullri alvöru, og sagði að þeir hefðu mætt á þennan fund til þess að læra hvað hægt væri að gera í þeim efnum. 
Báru saman bækur sínar
«Þetta er bara einhver della,» sagði Rúnar í samtali við Morgunblaðið og bætir því við að þetta hafi fyrst og fremst verið forvitni og fræðilegur áhugi sem hafi hvatt hann til þess að sækja ráðstefnuna. Rúnar segist hafa séð fundinn auglýstan á Netinu og hann ákveðið að fara og kynna sér málið frekar. «Þetta voru bara svona workshop (vinnuhópar) og fundir,» segir hann og bætir því við að hann hafi verið að kynna sér friðsamleg mótmæli á fundinum. T.d. hvernig fólk skipuleggi sig og mótmæli út frá lagalegum hliðum. Hann tekur þvert fyrir það að hann hafi verið að kynna sér mótmælaaðgerðir í tengslum við einhver fyrirhuguð mótmæli hérlendis. Jafnframt segist hann ekki hafa sótt fundi í tengslum við mótmæli vegna fundar G8-ríkjanna í Skotlandi í júlí, en flestir fundirnir voru vegna þess, segir Rúnar. 
Aðspurður segist hann ekki hafa orðið var við neina aðra Íslendinga utan mann sem heitir Óli, en Rúnar kveðst ekki kunna frekari deili á honum. Hann hafi einungis kynnst honum í gegnum fundi sem þeir báðir sóttu. «Það voru þarna allra þjóða kvikindi. Fólk sem er að skipuleggja mótmælaaðgerðir og bera saman bækur sínar,» segir Rúnar. «Mér fannst þetta nú hálfbjánalegt að sjá þetta þarna í The Times - af því að maður var þarna að forvitnast,» segir Rúnar sem var á fundinum í tvo daga. 
Fram kemur í frétt The Times að róttæklingar víða að úr heiminum, sem margir hverjir klæddust skæruliðafatnaði, hefðu mætt á ráðstefnuna sem hefði verið skipulögð af Alessio Lunghi, 27 ára háskólanema sem hefði flosnað úr námi, og Mark Aston háskólastjórnanda. 
Ætlunin er að koma fyrir tugum þúsunda mótmælenda í kringum fyrirhugaðan fundarstað G8-ríkjanna í Gleneagles í Skotlandi. Þeir eiga svo að lama samgöngur og skapa glundroða þannig að fréttamenn, stuðningsmenn og borgarstarfsmenn, bæði frá Bretlandi og annars staðar að, komist ekki til fundarins frekar heldur en að hamla gegn komu leiðtoga G8-ríkjanna á fundinn.
