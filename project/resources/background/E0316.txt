EFTIR að netbylgjan reið yfir og menn höfðu fjárfest mikið í þekkingar- og hugbúnaðar- og Internetfyrirtækjum varð ákveðið hrun í þekkingar- og hugbúnaðariðnaðinum. Í kjölfarið reyndist síðan mjög erfitt að fá áhættufjármagn í félögin og menn hafa í raun verið að sleikja sárin upp frá því. 
Þetta segir Jón Ágúst Þorsteinsson, formaður Samtaka sprotafyrirtækja, sem eiga aðild að Seed Forum. 
«Nýsköpunarsjóður varð þurrausinn eftir þetta og fjárfestar héldu algerlega að sér höndum. Síðan hafa menn verið að reyna að átta sig á því hvernig væri hægt að komast af stað aftur. Við stofnuðum félag sprotafyrirtækja í fyrra og fórum að reyna að kortleggja hvað það er sem við þurfum. Fjármálin eru auðvitað mikilvægur hluti af þessu öllu og við fórum í ákveðna stefnumótunarvinnu í fyrrasumar þar sem við settum fram áhersluatriði. Og eitt af þessum áhersluatriðum er að auka áhuga fagfjárfesta á þessum félögum og reyna að fá svokallaða englafjárfesta meira að félögunum, fjárfesta sem hafa þolinmæði. Við vorum síðan með í framhaldi af því að stofna Seed Forum sem er ákveðinn vettvangur til að draga saman á skipulagðan hátt fjárfesta og sprotafyrirtæki.» 
Jón Ágúst segir Seed Forum-kerfið hafa reynst ágætlega erlendis eins og t.d. í Noregi. «Það er auðvitað að koma meiri reynsla á þetta og við erum að fara af stað núna á Íslandi. En þetta er eitt af mörgu. Við erum náttúrulega líka að vinna að því að fá t.d. lífeyrissjóðina inn í þetta, þ.e. að fá þá til þess að stofna sjóðasjóði. Við erum að reyna að fá íslenska ríkið til að koma með öflugri hætti inn í rannsóknarverkefni. Það er margt í gerjun og iðnaðarráðherra er að setja af stað nefnd núna sem á að endurskoða umhverfi þessara þekkingarfyrirtækja. Þannig að það er ýmislegt að fara af stað núna.» 
Jón Ágúst segir aðstæður ekki enn orðnar hagfelldar þekkingarfélögunum en menn voni að það sé að breytast. «Það eru auðvitað gríðarleg tækifæri í þessum iðnaði og við megum því ekki bara gefast upp.»
