ELÍSABET Waage hörpuleikari og Kolbeinn Bjarnason flautuleikari halda tvenna tónleika um helgina. Í dag kl. 17 leika þau í Hömrum, sal Tónlistarskólans á Ísafirði, og á morgun kl. 17 í Hveragerðiskirkju. 
Efnisskráin er að mestu byggð á verkum tónskálda frá Asíulöndum. Kunnasta tónskáldið er sennilega indverski sítarleikarinn Ravi Shankar. Einnig verða leikin Flautusónata í E-dúr eftir J.S. Bach, Tilbrigði við Les Folies d'Espagne eftir Marin Marais og Intermezzo úr Dimmalimm eftir Atla Heimi Sveinsson. 
Kolbeinn og Elísabet hafa um árabil verið virk í íslensku tónlistarlífi auk þess að leika á tónleikum erlendis. 
Seinni tónleikarnir eru áskriftartónleikar Tónlistarfélags Hveragerðis og Ölfuss og haldnir í samstarfi við Félag íslenskra tónlistarmanna með styrk frá menntamálaráðuneytinu.
