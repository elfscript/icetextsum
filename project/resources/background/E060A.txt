FUNDUM Alþingis var frestað í gærkvöld fram til septemberloka. Halldór Ásgrímsson forsætisráðherra las upp forsetabréf þess efnis á tólfta tímanum. Áður hafði Alþingi samþykkt fjölmörg lagafrumvörp. Halldór Blöndal stýrði sínum síðasta fundi í gær sem forseti þingsins. Gert er ráð fyrir því að Sólveig Pétursdóttir, þingmaður Sjálfstæðisflokks, taki við starfi hans næsta haust. Ögmundur Jónasson, þingflokksformaður Vinstrihreyfingarinnar - græns framboðs, notaði tækifærið í gær til að þakka Halldóri fyrir prýðilegt samstarf og fyrir framlag hans til þingsins. Sagðist Ögmundur ekki hirða um að ræða um hitt. «Mistök eru til að læra af þeim og vítin eru til að varast þau,» sagði Ögmundur. Hló þá þingheimur enda hefur Halldór í forsetatíð sinni vítt Ögmund fyrir ummæli sem hann lét falla í umræðum á þingi.
