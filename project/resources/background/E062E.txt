Eftir Björn Jóhann Björnsson bjb@mbl.is AUKIN verðsamkeppni á matvörumarkaðnum átti stóran þátt í því að vísitala neysluverðs lækkaði um 0,54% milli apríl og maí. Á ársgrundvelli mælist verðbólgan nú 2,9% samanborið við 4,3% í aprílmánuði. Sé aðeins litið til matar- og drykkjarvöru lækkaði hún um 4% milli mánaða. Hækkun á fasteignum og bensíni kom í veg fyrir frekari lækkun vísitölunnar.
Þetta er engu að síður meiri lækkun neysluvísitölunnar en sérfræðingar á fjármálamarkaði höfðu reiknað með, en þeir telja að hér sé um tímabundna lækkun að ræða og að verðbólgan muni aukast á ný síðar á árinu. Eftir sem áður muni Seðlabankinn hækka stýrivexti sína í byrjun næsta mánaðar. 
Af samtölum við talsmenn þeirra tveggja lágvöruverðsverslana, sem einna mest hafa barist á markaðnum undanfarið, Bónuss og Krónunnar, má hins vegar ráða að samkeppnin verði áfram þetta hörð og matvara eigi jafnvel eftir að lækka enn frekar. 
Guðmundur Marteinsson, framkvæmdastjóri Bónuss, segir verðsamkeppnina alltaf hafa verið til staðar en hún verði væntanlega áfram jafnhörð og að undanförnu. Gengið hafi að vísu verið hagstætt og innfluttar vörur lækkað í verði en Guðmundur minnir einnig á orð Jóns Ásgeirs Jóhannessonar, forstjóra Baugs, eiganda Bónuss, um að útrás fyrirtækisins í Bretlandi muni skila sér í lægra vöruverði til neytenda á Íslandi. 
Í ljósi aukinnar samkeppni í matvörunni telur Guðmundur ástæðu fyrir Hagstofuna að auka enn frekar vægi lágvöruverðsverslana í neysluvísitölunni. Sífellt fleiri neytendur stundi sín viðskipti þar og því til stuðnings nefnir Guðmundur að viðskiptavinum Bónuss hafi fjölgað um 25% miðað við sama tíma í fyrra. 
Hróar Björnsson, rekstrarstjóri Krónunnar, segir verslunina komna til að vera í baráttunni á matvörumarkaðnum. Krónan hafi skilgreint sig sem lágvöruverðsverslun og ætli að halda samkeppninni áfram eins lengi og með þarf. «Við förum bara alla leið, höfum mikið og breitt vöruúrval og stefnum að því að viðskiptavinurinn geti klárað öll sín innkaup hjá okkur,» segir Hróar og gleðst yfir því að lækkandi matvöruverð hafi stuðlað að lækkun verðbólgunnar. 
80% verðmunur
80% munur reyndist á hæsta og lægsta verði vörukörfunnar í verðkönnun sem verðlagseftirlit ASÍ gerði á höfuðborgarsvæðinu í fyrradag. Karfan kostaði um 4.600 krónur í Bónus en rúmlega 8.300 kr. í Nóatúni.
