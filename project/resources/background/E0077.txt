ARGENTÍNSKI framherjinn Hernan Crespo, miðherji AC Milan, hefur trú á að Argentína hafi þegar tryggt sér öruggt sæti á heimsmeistarakeppninni í Þýskalandi 2006. Argentínumenn eru í efsta sæti í riðlakeppninni í Suður-Ameríku og þarf aðeins einn sigur til viðbótar til að tryggja sér farseðilinn til Þýskalands.
Crespo og samherjar hans tryggðu sér sex stig af jafn mörgum mögulegum í sl. viku og hann skoraði sigurmarkið gegn Kólumbíumönnum. «Við erum öruggir til Þýskalands. Það eru enn fimmtán stig í pottinum fyrir liðin í Suður-Ameríkuriðlinum, en við erum með tólf stiga forskot á Uruguay, sem er í fimmta sætinu,» sagði Crespo, sem sagði að það væri mjög erfitt fyrir Argentínumenn að falla niður í fimmta sæti í þeim fimm leikjum sem eftir eru hjá argentínska liðinu. 
Fjögur efstu sætin í riðlinum gefa farseðla á HM í Þýskalandi, en fimmta sætið gefur rétt á að leika við þjóð úr Eyjáálfu um sæti á HM. 
Argentína er með 28 stig, síðan kemur Brasilía með 24, Ekvador 20 og Paraguay 19. 
Uruguay er með 16 stig og síðan koma fjórar þjóðir með 14 stig; Kólumbía, Perú, Chile og Venezuela. Bólivía er með 13 stig, þannig að allar þjóðirnar í Suður-Ameríku eiga enn möguleika á að tryggja sér farseðil á HM í Þýskalandi.
