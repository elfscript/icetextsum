Sl. mánudag birti Morgunblaðið grein eftir Agnesi Bragadóttur fréttastjóra, sem hefur umsjón með viðskiptaumfjöllun blaðsins, þar sem hún fjallaði um sölu Símans út frá sínum persónulega sjónarhóli. Grein þessi vakti meiri athygli og meiri viðbrögð en nokkurn gat órað fyrir. Ekki er ofmælt að segja að viðbrögðin hafi orðið gífurleg. Kjarninn í grein Agnesar Bragadóttur var sá, að almenningur ætti að koma að kaupum á Símanum í fyrstu lotu.
Hvað veldur þessum miklu viðbrögðum? 
Skýringin virðist nokkuð augljós. Íslenzkum almenningi er nóg boðið. Fólk er búið að fá nóg af því, að fámennur hópur manna kaupi hér upp allt, sem fyrir verður. Þetta er mikið umhugsunarefni fyrir stjórnmálamennina. Og það er ekki tilefni til þess fyrir þá að taka þessum viðbrögðum af einhverri léttúð. Það er alveg ljóst að hér er að verða til sterk grasrótarhreyfing, sem hugsanlega getur látið að sér kveða varðandi kaup á Símanum. 
Nú liggur fyrir Alþingi frumvarp Valgerðar Sverrisdóttur viðskiptaráðherra sem ætlað var að setja viðskiptalífinu ákveðinn starfsramma. Því miður er þetta frumvarp alltof veikt. Það er hins vegar enn til meðferðar á Alþingi. Og þingið getur breytt því og hert ákvæði þess. Það er jafnvel ástæða til að ætla að um það geti orðið þverpólitísk samstaða. 
Í ljósi þess sem hér hefur verið að gerast síðustu daga væri skynsamlegt fyrir stjórnarflokkana og þingið að bregðast nú við og taka þetta frumvarp til nokkuð rækilegrar endurskoðunar þannig að lög, sem yrðu sett á grundvelli þess, endurspegluðu betur vilja almennings í landinu en það frumvarp gerði sem viðskiptaráðherra lagði fram fyrir nokkrum mánuðum. 
Þetta frumvarp og tillögur svonefndrar fjölmiðlanefndar sýna, að stjórnmálamenn eru tregir til að ganga þvert á hagsmuni stóru viðskiptasamsteypanna í löggjafarstarfi sínu. Það er hins vegar nauðsynlegt fyrir stjórnmálamennina að muna, að þeir eru kjörnir til setu á þingi með atkvæðum hins almenna borgara, sem enn hafa fleiri atkvæði á hendi en forsvarsmenn viðskiptasamsteypanna. 
Hvert svo sem framhaldið kann að verða í þeirri hreyfingu sem nú hefur myndast meðal fólks um kaup á Símanum, er komið í ljós hver hugur almennings er til þessa máls. Þingið á að hlusta á þjóðina og haga löggjafarstarfi sínu í samræmi við það. 
Það er varasamt að hlusta ekki á grasrótina að þessu sinni. Nú eru aðeins tvö ár til næstu þingkosninga. Fari sala Símans í einhvern þann farveg sem fólk kann illa, verður það ekki gleymt þegar kemur að kosningum.
