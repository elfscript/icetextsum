Eftir Kristínu Heiðu Kristinsdóttur khk@mbl.is Nú eru Íslendingar í óðaönn að ákveða hvað þeir ætla að gera í sumarfríinu og hvenær sumars þeir ætla að fara á flakk, innanlands eða utan. Verð á flugi til útlanda getur verið nokkuð misjafnt eftir dagsetningum og flugfélögum. 
Gerð var könnun á verði á flugi í júní í sumar til London annars vegar og til Þýskalands hins vegar. 
Heildartalan er fyrir fjögurra manna fjölskyldu, tvo fullorðna og börn á aldrinum 2-11 ára og verðið er með sköttum og gjöldum. Miklu getur skipt að bóka flug til útlanda snemma, því oft eru ódýrust fyrstu sætin sem seljast í hverri vél.. Verðið er síbreytilegt en það verð sem hér fylgir í töflunni er miðað við stöðuna í dag. Um er að ræða almennt verð en ekki tímabundin tilboð. 
Tilboð og lágt verð á fyrstu sætum
Tímabundin tilboð koma og fara og til dæmis mun Icelandair byrja að auglýsa tilboðsverð núna á laugardaginn til allra áfangastaða sinna í Evrópu, þar með talið London og Frankfurt, sem er kr. 19.900 m/sköttum og 20% afsláttur fyrir börn. Einnig er British Airways núna með tilboð sem lýkur þann 31. mars, en þá er 50% afsláttur af flugi aðra leið til London, sem er þá 6.073 kr. Þetta tilboð dettur út þegar selt hefur verið í 20.000 sæti og er það háð því að ferðin sé farin á tímabilinu 26. mars til 31. ágúst. 
Ferðaskrifstofan Terra Nova og Iceland Express bjóða fyrstu sætin á lægra verði og verðið hér í töflunni á eftir að hækka þegar fullbókuð er í fyrstu sætin í hverri brottför. Netsmellir Icelandair selja á tilboði með þessum hætti ákveðinn fjöldi fyrstu sæta. 
Aukið fótarými
Á þessu ári mun Iceland Express skipta yfir í nýjar Boeing MD-90 flugvélar og kemur sú fyrsta í notkun 1. mars næstkomandi. Í flugi til London og Frankfurt verða notaðar vélar sem eru 167 sæta í grunninn en sætum verður fækkað í 150. Þannig eykst fótarými um allt að 10 cm og verður með því mesta sem gerist á almennu farrými í Evrópu. 
Nokkuð mismunandi er hversu oft flugfélögin fjúga til þessara áfangastaða í viku hverri. British Airways flýgur til dæmis fimm sinnum í viku til London í sumar, Iceland Express flýgur þangað ellefu sinnum í viku, en Icelandair flýgur tvisvar á dag alla daga vikunnar til London. Til Þýskalands er flogið sjaldnar, Iceland Express flýgur fjórum sinnum í viku til Frankfurt Hahn í sumar, Terra Nova flýgur til Dusseldorf tvisvar í viku, en Icelandair flýgur til Frankfurt daglega alla daga vikunnar.
