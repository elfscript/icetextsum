LÍK Jóhannesar Páls II. páfa var sveipað rauðum og hvítum klæðum á viðhafnarbörum í Páfagarði í gær. Heiðursvörður stóð sitt hvorum megin við hinn látna, öðrum megin stóð líka stór kross, hinum megin brann kerti. Biskupsstaf hafði verið komið fyrir við hlið hans. Háttsettir kirkjunnar menn komu til að votta páfa hinstu virðingu, einnig ýmsir helstu ráðamenn Ítalíu. 
Í dag verður lík páfa fært til og komið fyrir í Péturskirkjunni. Þar getur almenningur vottað honum virðingu sína. Er talið hugsanlegt að ein milljón manna muni leggja leið sína til Rómar í þessum tilgangi.
