STAKSTEINAR Morgunblaðsins taka upp þráð af heimasíðu minni, bjorgvin.is, þar sem ég fjalla um hve langt ríkisvaldinu leyfist að ganga gegn frelsi og réttindum borgaranna. Tilefnið er framkomið frumvarp heilbrigðisráðherra um fortakslaust bann við reykingum á skemmti- og veitingastöðum. 
Markmiðið með frumvarpinu er að þeir sem ekki reykja eða starfa á stöðunum þurfi ekki að anda ógeðinu að sér. Sjálfsagt markmið sem ég styð heilshugar. Reykingar eru óþverri sem taka mörg mannslíf á ári og auðvitað á enginn að þurfa að anda reyknum að sér óbeint vegna reykinga annarra. 
Um það er ekki deilt, heldur hve langt hið opinbera má ganga til að skerða frelsi borgara, fullorðins og sjálfráða fólks, til að athafna sig að vild. Svo lengi sem það veldur öðrum ekki skaða eða tjóni. Þar finnst mér frumvarpið ganga allt of langt enda lagt til fortakslaust bann í stað þess að fara mildari leiðir að sama markmiði. Eftir þeim leiðum kallar Mogginn í Staksteinum og brigslar mér um mikla frjálshyggju. Þar reyndar ruglast Steinahöfundur á frjálshyggju og frjálslyndi. En við hið síðara kenni ég mig pólitískt við umfram nokkuð annað. 
Ég tel reyndar að almenn frjálslyndisviðhorf sé sú pólitík sem helst skortir í oft dapurlega flóru íslenskra stjórnmála. Enda gengur umræðan helst og einatt út á það hver býður bestu og altækustu heildarlausnirnar á forræði ríkisins. Með þeim afleiðingum að stjórnlaus forræðishyggja og rétthugsun veður yfir samfélagið. Rétt eins og umætt frumvarp er dæmi um. 
Mildari leiðir, Moggi? Jú, þær eru fjölmargar. T.d. að heimila þeim sem vilja reka sérstaka reykklúbba að gera það. Heimila sérstök rými á stöðunum þar sem leyft er að reykja en engin þjónusta er veitt. Leiðirnar að markinu eru að sjálfsögðu fjölmargar, kjósi menn að leita þeirra. 
Altæk boð og bönn þar sem ríkisvaldið reynir að hafa vit fyrir öllu og öllum eru allavega ekki réttu leiðirnar. Þær eru afleitar þó að ótrúlega lítið viðnám sé í samfélaginu við þeirri yfirgengilegu ríkis- og forræðishyggju sem t.d. Sjálfstæðisflokkurinn og Morgunblaðið standa oft fyrir og vaða uppi. Með heiðarlegum undartekningum að sjálfsögðu. Höfundur er þingmaður Samfylkingarinnar.
