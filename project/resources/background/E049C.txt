BLAKÁHUGAMENN gátu ekki beðið um betri leik þegar deildarmeistarar Stjörnunnar og Íslandsmeistaralið HK áttust við í úrslitaleik bikarkeppni karla en leikurinn fór fram í Austurbergi í gærdag. Leikurinn var hörkuspennandi og úrslitin réðust ekki fyrr en í oddahrinu en þá vann Stjarnan með fimmtán stigum gegn þrettán stigum HK-inga - samanlagt 4:3. Þetta var þriðja árið í röð sem Stjarnan verður bikarmeistari en liðið varð einnig deildarmeistari í ár.
Eftir Andra Karl Nokkurn tíma tók fyrir leikmenn að komast í gang og leið fyrsta hrinan fyrir það. Nokkuð var um mistök á báða bóga og lítið flæði var í spilamennsku liðana. HK-ingar höfðu undirtökin framan af og náðu að knýja fram sigur, 26:24, eftir spennandi slag um lokastigin. Leikmenn Stjörnunnar rönkuðu við sér eftir það og unnu næstu tvær lotur örugglega, 25:18 og 25:10, og áttu þar með möguleika á að gera út um leikinn í fjórðu hrinu. Mikil spenna var í hrinunni og jafnræði með liðunum allt að stöðunni 20:20, þá komu nokkur sóknarmistök í röð hjá Garðbæingum og HK náði sigrinum, 25:23.
Mikil spenna var svo í úrslitahrinunni en þá er spilað upp í fimmtán stig. 
Jafnt var á öllum tölum og allt ætlaði um koll að keyra þegar staðan var 13:13, þá skoraði Stjarnan mikilvægt stig, átti uppgjöf sem þeir skoruðu úr og fengu Garðbæingar því tækifæri til þess að lyfta bikarnum hátt á loft þriðja árið í röð. 
«Kærkominn sigur»
Vignir Hlöðversson, leikmaður og þjálfari Stjörnunnar, sagði í samtali við Morgunblaðið að sigurinn væri kærkominn endir á tímabilinu, sér í lagi þar sem liðið tapaði Íslandsmeistaratitlinum til Kópavogsliðsins í mars síðastliðnum. 
«Þetta var hörkuleikur, við erum búnir að spila við HK það oft í vetur að ekki var von á öðru. Við höfum í gegnum tíðina haft góð tök á þeim en þeir hafa styrkst mikið að undanförnu og um tíma var þetta tvísýnt. Sárast var að missa til þeirra Íslandsmeistaratitilinn og þar með möguleika okkar á að ná öllum þremur titlunum. Þetta var vissulega sárabót, við ætluðum að vinna þennan titil og það gekk eftir. 
HK-ingar eru með hörkulið og þegar allir leikmenn eru heilir í báðum liðum er ávallt útlit fyrir jafngóðan leik og raun bar vitni - gat ekki verið betri,» sagði Vignir, en með honum eru þeir fjórir bræðurnir sem spila með Stjörnunni.»Það er frábært að hafa bræður sína með sér í liðinu og við náum vel saman á vellinum. Foreldrar okkar bræðranna eru einnig nánast í liðinu því þau láta sig aldrei vanta - þetta er eins og við viljum hafa þetta,» sagði Vignir.
