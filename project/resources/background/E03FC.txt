Halldóra Bergljót Jónsdóttir lagði fram á fundi bæjarráðs Sveitarfélagsins Hornafjarðar nýlega bókun varðandi flugvöllinn. 
«Kannað verði við Flugmálastjórn af hverju ekki sé leitað álits sveitarstjórnar áður en farið er í breytingar á flugvellinum og mannvirki gerð ónothæf eins og gert var við þverbrautina á Árnanesflugvelli. Einnig hvaða reglur gilda við útboð verkefna á vegum Flugmálastjórnar hér á svæðinu. 
Það er nokkuð ljóst að ekki mun verða farið út í framkvæmdir við nýja þverbraut á allra næstu árum og því er það öryggisatriði fyrir íbúa svæðisins að hægt sé að lenda á núverandi þverbraut meðan svo er. Einnig á það að vera sjálfsögð regla hjá ríkisstofnun að vinna með heimamönnum og leita álits þegar breytingar eru á döfinni. Því teljum við æskilegt að þverbrautin verði gerð nothæf á ný,» segir í bókuninni. 
Bæjarráð samþykkti framlagða bókun og felur bæjarstjóra að fylgja henni eftir.
