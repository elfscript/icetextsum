LÍKLEGA munu strengir og harðsperrur eitthvað sækja á þá Guðbrand Einarsson og Bjarka Birgisson í sumar en þá ætla þeir að ganga hringinn í kringum landið til að vekja athygli á mikilvægum málum. Guðbrandur er nærri því blindur og Bjarki er hreyfihamlaður og er yfirskrift göngunnar í samræmi við það: Haltur leiðir blindan. 
Frá því Guðbrandur, sem er nuddari, kennari og bóndi, fékk mislinga þegar hann var 11 ára gamall hefur sjón hans smám saman versnað og er hann nú næstum blindur. Bjarki Birgisson er sundþjálfari og afreksmaður í sundi en hefur auk þess stundað margar aðrar íþróttir. Þó að þeir séu því í ágætisformi hafa þeir nú þegar byrjað stífar æfingar fyrir sumarið. Jafnframt eru þeir byrjaðir að safna styrkjum vegna fararinnar en ýmis félög og fyrirtæki hafa þegar heitið stuðningi. 
Gangan umhverfis landið hefst 20. júní og lýkur 5. ágúst. Tilgangurinn með henni er annars vegar að vekja athygli á málefnum fatlaðra barna og barna sem eiga við erfið og langvarandi veikindi að stríða. Hins vegar ætla þeir að sýna fram á það að flest sé fötluðum fært. 
Einnig er ætlunin að nota ferðina til að hvetja til aukinnar hreyfingar. «Það geta flestir hreyft sig og þeir sem eiga bágt með það geta fengið hjálp til þess,» sagði Bjarki./4
