ÞAU sorgartíðindi hafa flogið um heimsbyggðina að Niels-Henning Ørsted Pedersen hafi látist í svefni aðfaranótt hins 19. apríl, tæplega 59 ára gamall. Með honum er horfinn af sjónarsviðinu einn litríkasti djassleikari er Evrópa hefur alið - eftirlæti manna á borð við Sonny Rollins, Bill Evans, Count Basies og Oscars Petersons. Sjálfur kveð ég stórbrotinn vin og samstarfsfélaga, en hér hélt hann vel á annan tug tónleika á rúmum aldarfjórðungi.
Ég kynntist Niels-Henning fyrst á gamla Montmartre í Store Regnegade árið 1967, en þá lék hann þar í hrynsveitinni með Kenny Drew og Tootie Heath; sólistar Dexter Gordon og Johnny Griffin. Auðvitað þekkti ég hann vel áður - af plötum. Hann hafði þá hljóðritað ýmsar skífur sem tilheyra klassíkinni í dag; með snillingum allt frá Bud Powell til Albert Aylers. Hversu margar plötur hann hljóðritaði um ævina veit ég ekki, en þær nálgast þúsundið í mínu safni. Síðast er við hittumst í Höfn gaf hann mér ótrúlega upptöku er hann gerði með Sonny Rollins árið sem við kynntumst. Sú er enn óútgefin. 
Niels-Henning kom fyrst til Íslands 1977 með tríói sínu, þar sem Ole Koch Hansen lék á píanóið og Alex Riel á trommur. Þá spilaði hann sig inn í hjörtu íslenskra djassunnenda og þar býr hann enn. Árið eftir hélt Jazzvakning fyrstu stórtónleika sína í Háskólabíói - að sjálfsögðu með tríói Niels-Hennings: Philip Catherine á gítar og Billy Hart á trommur. Þetta voru tímamótatónleikar í íslenskri djasssögu því fjöldi ungra tónlistarmanna ánetjaðist þar djassinum; má þar nefna Friðrik Karlsson og Björn Thoroddsen, sem er eini íslenski djassleikarinn, fyrir utan Gunnar Ormslev og Pétur Östlund, er hefur hljóðritað með Niels-Henning. Því átti að breyta á 30 ára afmæli Jazzvakningar í september nk. þar sem Niels ætlaði að leika með ýmsum stórdjassistum íslenskum. Af því verður ekki, en áhrifa hans mun gæta hér svo lengi sem djassvakning ríkir á Íslandi. 
Þegar nánir vinir deyja hverfur hluti af manni sjálfum. Sjaldan ber svo vel í veiði að fyrir utan minningarnar um óteljandi samverustundir, í gleði jafnt sem sorg, geti maður horfið á vit vinanna í mögnuðum listaverkum. List Nielsar er vel varðveitt á plötum þótt fæstar þeirra séu merktar nafni hans. Sú fyrsta er bar NHØ-nafnið var Jaywalkin, með Ole Koch, Philip og Billy Higgins. Þar má m.a. finna sömbuna frægu er hann samdi fyrir dóttur sína: Min lille Anna. Síðan komu þær ein af annarri. Ég nefni aðeins tríóplöturnar með Philip og Billy Hart frá Montmartre, To a brother, This is all I ask og dúettskífurnar mörgu með píanistunum: Oscari Peterson, Kenny Drew, Michel Petrucciani, Mullgrew Miller að ógleymdum landa hans Kenneth Knudsen. Þeir hljóðrituðu saman skífuna Pitcuers, sem var í miklu uppáhaldi hjá Niels-Henning. 
Niels var umdeildur bassaleikari og trúarhópur hins djúpa bassatóns sakaði hann oft um að fórna tóninum á altari tækninnar. Aftur á móti viðurkenndu allir að hann ætti ekki í erfiðleikum með að ná þeim tóni fullorðinn sem á æskualdri. Það sönnuðu upptökur hans og Ray Browns með Oscari Peterson á Montreux 1977. Aftur á móti hafði Niels byggt bassa sinn þannig að hann gat leikið það á hann sem gítaristar léku á sitt hljóðfæri. Það var honum nauðsyn til að koma tónhugsun sinni á framfæri. Hann æfði gjarnan heima með því að leika sellósvítur Bachs og fór létt með að slá Paganini á bassann. Samt var tæknin aukaatriði. Hin norræna draumkennda djasshugsun mótaði feril hans - og engin tilviljun að uppáhalds rithöfundur hans væri William Heinesen, þótt Gerpla væri honum einnig kær. 
Þegar mesti bassasnillingur Evrópu er kvaddur reikar hugurinn til konu hans Sólveigar, sem tvisvar heimsótti Ísland í fylgd hans, og dætranna þeirra Kristínar, Önnu og Maríu. Vini, sem aldrei brást, skal þakkað og verk hans lifa svo lengi sem sveifla og ljóð setja mark sitt á tónlist mannkynsins.
