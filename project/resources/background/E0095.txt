ÍSAFJARÐARBÆR og Ec Hugbúnaður ehf. skrifuðu undir samninga á Ísafirði 1. apríl þess efnis að Ec Hugbúnaður ehf. taki að sér þróun og smíði umfangsmikilla veflausna fyrir bæjarfélagið. Um er að ræða nýtt þjónustu-, ferða- og stjórnsýsluveftorg knúið með vefumsjónarkerfinu ecWeb.
Ec Hugbúnaður mun sjá um þarfagreiningu vegna smíði veftorgsins, alla útlitshönnun ásamt verkefnisstjórn í samvinnu við Ísafjarðarbæ. Hugmyndin er að í fyrsta áfanga fari upp nýr heildarvefur Ísafjarðarbæjar en í framhaldinu verði settir upp vefir fyrir allar undirstofnanir, skóla og leikskóla. Á sama tíma skrifaði Ec Hugbúnaður ehf. undir viðskiptasamning við Netheima ehf. á Ísafirði sem munu taka að sér alla þjónustu við veflausnir Ísafjarðarbæjar. 
Áhersla verður lögð á að gera starfsemi bæjarins sýnilega í nýju veftorgi og miðla þannig upplýsingum beint út á vefinn úr innri kerfum bæjarfélagsins. Til þess verða notaðar staðlaðar vefþjónustur í ecWeb. Þetta leiðir til þess að gögn munu flæða sjálfkrafa úr bókhalds- og skjalastjórnunarkerfum út á vefinn og inn á lokuð trúnaðarsvæði þegar hentar. 
Þá verður rík áhersla lögð á að allar umsóknir um þjónustu og athugasemdir geti borist beint í gegnum form á vefnum og fari með skilvirkum hætti í innri kerfi bæjarins til meðhöndlunar og afgreiðslu. Með þessu er þjónusta aukin og bæjarbúum gert mögulegt að taka skilvirkari þátt en áður í beinum umræðum um málefni bæjarins. Með nýju veftorgi Ísafjarðar er áformað að setja upp veflæga gagnagátt fyrir einstaklinga en sérhæfðar vefþjónustur í ecWeb verða þá nýttar til að sækja gögn sjálfkrafa í innri kerfi bæjarins sem snerta hvern íbúa. Þessi gögn verða birt í sérstökum «einkasíðum» eða svokölluðum «mínum síðum» bæjarbúa þar sem þeir geta stillt eigið útlit og viðmót og nálgast upplýsingar um greiðslustöðu og annað sem víkur að þeirri þjónustu sem bærinn veitir hverjum íbúa persónulega. Þessar síður verða lokaðar og háðar réttindum. 
Í nýjum vef frá Ec Hugbúnaði verður einnig unnið að því að tengja innri skjala- og þekkingarkerfi bæjarins við vefinn en með því á að veita starfsmönnum og einstaklingum í trúnaðarstörfum betri aðgang að upplýsingum sem varða rekstur bæjarins.
