S itthvað forvitnilegt er á seyði hjá frændum okkar Dönum og þá ekki bara það sem sá ágæti tónlistarmaður Kim Larsen fæst við. Margir þekkja Raveonettes, sem er býsna skemmtileg sveit, en enn betri eru Under Byen og Efterklang. Under Byen skoðum við síðar en beinum nú sjónum að Efterklang.
Efterklang var stofnuð í janúar 2001. Stofnendurnir voru þeir Mads Brauer, Casper Clausen og Rasmus Stolberg, en smám saman hefur fjölgað í sveitinni sem er nú skipuð tíu manns á tónleikum. Kjarninn er þó þeir Brauer, Clausen og Stolberg, en einnig teljast aðalmenn í sveitinni Rune Mølgaard Fonseca og Thomas Kirirath Husmer, aukinheldur sem kvikmyndagerðarmaðurinn Karim Ghahwagi slóst síðar í hópinn. Til viðbótar við sexmenningana eru svo í tónleikagerð Efterklang básúnuleikari, trompetleikari og þær Amina-stöllur Hildur Ársælsdóttir og Edda Rún Ólafsdóttir sem leika á fiðlur. 
Á næstu mánuðum náðu fimmmenningarnir samkomulagi um tónlistarstefnu og hlutverk innan sveitarinnar, en annars skiptast þeir gjarnan á hljóðfærum eftir því sem við á. Husmer leikur á slagverk og trompet, Mølgaard á píanó, Clausen og Stolberg á bassa, gítar, melódíku, hljómborð og slagverk og Mads Brauer framleiðir rafeindahljóð og bindur allt saman í takta. Upphaflega var sveitin sett saman í kringum rafeindahljóma Brauers en það var ekki fyrr en hinir fóru að leggja sitt af mörkum sem eitthvað sérstakt varð til. 
Augu og eyru
2003 gekk kvikmyndagerðarmaðurinn Karim Ghahwagi í sveitina eins og getið er og upp frá því hefur augað skipti álíka miklu í tónlist sveitarinnar og eyrað - fyrstu lögin sem Efterklang gaf út hljómuðu ekki ósvipað og hrein kvikmyndamúsík, sjá til að mynda fyrstu smáskífuna, Springer, sem kom út 2003. Sú plata var gefin út í mjög takmörkuðu upplagi, aðeins 500 eintökum, sem slegin voru hvítum gervifeldi. Vorið 2003 lék sveitin einnig á sínum fyrstu tónleikum þar sem á stundum var erfitt að greina á milli hvort verið væri að sýna stuttmyndir með undirleik eða myndskreyta tónlistina. 
Að því sveitarmenn segja stóð ekki til að taka upp smáskífu heldur hugðust þeir hljóðrita nokkur lög sem hægt væri að senda til plötufyrirtækja í von um útgáfusamning. Þeir urðu þó svo ánægðir með upptökurnar að ákveðið var að ljúka við þær að fullu og gefa út stuttskífu. Þó upplagið hafi verið takmarkað fór platan víða, tuttugu plötufyrirtæki í Danmörku, Þýskalandi og á Englandi fengu eintak en enginn hafði áhuga á að fá meira að heyra. 
34 gestir
Efterklang-menn voru þó ekki af baki dottnir og haustið 2003 byrjuðu þeir að hljóðrita fyrstu breiðskífuna, Tripper, í hljóðveri sínu í Kaupmannahöfn. Á þeirri plötu úir og grúir af gestum og alls koma um 34 tónlistarmenn við sögu á plötunni, allskyns hljóðfæraleikarar og grænlenskur kór. 
Á meðan á upptökum stóð héldu þeir félagar uppteknum hætti við að senda kynningarefni í allar áttir en þegar ekki bólaði enn á útgáfusamningi bjuggu þeir sig undir að gefa plötuna út sjálfir líkt og þeir gerðu með Springer. Á endanum tók þó eitt fyrirtæki við sér, Leaf-útgáfan, sem Tony Morley, sem áður gerði garðinn frægan hjá 4AD, stýrir, en sú ágæta útgáfa hefur meðal annars gefið út plötur með Asa-Chang & Junray, Boom Bip & Doseone (hin frábæra plata Circle), Manitoba (sem heitir nú Caribou), Clue To Kalo, Psapp, Susumu Yokota og A Hawk and a Hacksaw Tripper kom svo út ytra 25. október sl. en hefur ekki fengist af neinu viti hér á landi fyrr en 12 tónar sömdu við sænska dreifingarfyrirtækið (og netverslunina) Dotshop (sjá: dotshop.se). 
Efterklang (pi)
Það gefur augaleið að snúið getur verið að þvælast um heiminn með tíu manna hljómsveit og þá ekki bara vegna þess hve dýrt það er heldur er alsiða að þeir sem fást við tónlist á við þá sem finna má á skífum Efterklang fást við ýmislega tónlistarvinnu aðra og þá erfitt að ná öllum saman með litlum fyrirvara. Svo fór og þegar sveitinni var boðið að spila á Norberg raftónlistarhátíðinni að til varð smækkuð útgáfa af sveitinni, Efterklang (pi), sem skipuð er þeim Brauer, Clausen og Ghahwagi. Tónlistin sem Efterklang (pi) spilar er rafeindalegri og um leið lágstemmdari en þegar fullskipuð sveit er á ferðinni, en á dagskránni eru lög og hugmyndir sem eiga eftir að ná þroska í meðförum fullskipaðrar hljómsveitar. 
Tripper hefur gengið vel víða um heim og dómar um plötuna svo hástemmdir að mörgum þykir nóg um, en að sögn starfsmanna Leaf hefur engin plata útgáfunnar selst eins hratt í tíu ára sögu hennar. Viðtökurnar eru svo að verðleikum, því Tripper er bráðgóð plata, lágstemmd og sýnir sífellt á sér nýjar hliðar við hverja hlustun. Gagnrýnendur grípa til ýmissa samlíkinga til að lýsa tónlist sveitarinnar, nefna Fennesz, Four Tet (sérkennileg samlíking reyndar), Kronos-kvartettinn, Jaga Jazzist, Rachels, Asa Chang & Junray og Godspeed! You Black Emperor, en aðallega þó múm og Sigur Rós. Kannski er best að leggja allar þessar sveitir saman, krydda með góðum skammti af rafeindarómantík og þá er kominn keimur af Efterklang.
