Reykjavík - Hjá Eignamiðlun er nú til sölu húsið Laufásvegur 66, sem er hús á tveimur hæðum auk kjallara, 324 ferm. að stærð og með bílskúr og er hann inni í fermetra tölunni.Húsið er teiknað af Gunnlaugi Halldórssyni arkitekt.
«Þetta er virðulegt og vandað einbýlishús á eftirsóttum stað í Þingholtunum,» segir Magnea Sverrisdóttir hjá Eignamiðluninni. «Húsið var byggt 1938, en hefur verið standsett að miklu leyti.» 
Á 1. hæð er forstofa, snyrting, hol, tvær stofur, borðstofa og eldhús. Á 2. hæð eru fjögur herbergi, baðherbergi, geymsla og gangur. Í kjallara er 2 herb. íbúð með sérinngangi. Auk þess er í kjallara kyndiklefi, þvottahús og geymslur. Einnig tilheyrir 26 ferm. bílskúr húsinu. Geymsluris er yfir húsinu. 
Komið er inn í flísalagða forstofu, en inn af henni er nýlega standsett flísalögð snyrting. Úr forstofu er komið inn í flísalagt hol með 
skápum. Stofurnar eru þrjár með parketlögðu gólfi. Út af borðstofu eru mjög rúmgóðar svalir og af þeim er gengið niður í garð. Falleg gróin lóð er til suðurs, sem hefur nýlega verið hellulögð og standsett. 
Eldhúsið hefur nýlega verið standsett. Þar er falleg hvít innrétting, granít á vinnuborðum og lögn fyrir uppþvottavél. Bakinngangur er í eldhús. Gengið er upp steyptan teppalagðan stiga á efri hæð hússins, en fallegur stór gluggi er í stigahúsi. Herbergin eru fjögur og öll parketlögð. Baðherbergið hefur nýlega verið standsett. Flísar eru á gólfi og veggjum og granít er í innréttingu. Baðkar er með sturtu í. Inn af gangi er geymsla. 
Sérinngangur er í kjallara en einnig er innangengt. Í kjallara er 2 herb. íbúð. Auk þess er þar nýlega standsett þvottahús, kyndiklefi og geymslur. 
Í húsinu eru nýlegir danfosskranar á ofnum og dregið hefur verið nýtt rafmagn og sett ný rafmagnstafla. Parket hefur verið endurnýjað í stofum. Nýlegt gler er í öllum gluggum nema í kjallara og skipt um gluggapósta þar sem þurfti. Ásett verð er 75 millj. kr.
