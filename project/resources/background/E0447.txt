Vladímír Pútín Rússlandsforseti reyndi í gær að fullvissa ísraelska ráðamenn um að Ísrael stafaði ekki hætta af fyrirhugaðri sölu á rússneskum flugskeytum til Sýrlands og samstarfi Rússa við Írana í kjarnorkumálum.
Pútín ræddi við Ariel Sharon, forsætisráðherra Ísraels, í þrjár klukkustundir í Jerúsalem í gær. Þeir samþykktu að auka samstarf landanna í baráttunni gegn hryðjuverkum og samvinnu á sviði hátækni. 
Pútín tókst þó ekki að fullvissa ísraelska ráðamenn um að Ísrael stafaði «alls engin hætta» af nýrri gerð loftvarnaflugskeyta sem Rússar hyggjast selja Sýrlendingum. Ísraelar óttast að flugskeytin komist í hendur herskárra hreyfinga sem hafa notið stuðnings sýrlenskra stjórnvalda. 
Aðeins varnarvopn
Pútín lagði áherslu á að flugskeytin væru varnarvopn. «Það eina sem þið gætuð gert til að verða fyrir þessum flugskeytum væri að ráðast á Sýrland. Viljið þið gera það?» 
Moshe Katsav, forseti Ísraels, sagði að enn væri ágreiningur milli ríkjanna í þessu máli. 
Hann kvaðst hins vegar vera sáttari við loforð Pútíns um að beita sér fyrir því að Íranar framleiddu ekki kjarnavopn. Pútín sagði að Rússar vildu aðeins aðstoða Írana við að hagnýta kjarnorkuna í friðsamlegum tilgangi en væru andvígir því að þeir auðguðu úran sem hægt væri að nota í kjarnavopn.
