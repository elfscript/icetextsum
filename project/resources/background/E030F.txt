* HEIMIR Guðjónsson , fyrirliði Íslandsmeistara FH , var rekinn af velli í gærkvöldi þegar Hafnfirðingarnir töpuðu fyrir Fram , 0:2, í deildabikarkeppni KSÍ en leikið var á gervigrasvelli Framara. Andri Fannar Ottósson og Heiðar Geir Júlíusson tryggðu Fram sigurinn. Hann breytti þó engu, FH er komið í átta liða úrslitin en Framarar hafa lokið keppni.
* LOGI Geirsson skoraði sex mörk fyrir Lemgo í gærkvöldi þegar lið hans vann Wallau-Massenheim í bráðfjörugum leik á útivelli, 41:34, í þýsku 1. deildinni í handknattleik. Einar Örn Jónsson skoraði tvö mörk fyrir Wallau en stuðningsmenn hans klöppuðu sínum mönnum lof í lófa fyrir frábæra frammistöðu í leikslok, þrátt fyrir ósigurinn. 
* JÓHANNES Karl Guðjónsson var ekki í leikmannahópi Leicester sem gerði jafntefli, 1:1, við Cardiff í ensku 1. deildinni í knattspyrnu í gærkvöldi. Knattspyrnustjóri Leicester gerði miklar breytingar á liðinu og setti Jóhannes út. Þórður bróðir hans var heldur ekki í leikmannahópi Stoke sem tapaði eina ferðina enn, nú 0:1 fyrir West Ham á heimavelli. 
* ÞRÓTTARAR , nýliðarnir í úrvalsdeildinni í knattspyrnu, sigruðu varalið Watford , 2:1, í æfingaleik á Englandi í gær. Það voru Jens Sævarsson og Halldór Hilmisson sem skoruðu mörk Þróttara. 
*GUÐMUNDUR E. Stephensen sigraði í tveimur viðureignum sínum í úrslitum um sænska meistaratitilinn í borðtennis, en Malmö FF, lið Guðmundar, lagði Eslövs AI á mánudagskvöld. Guðmundur sigraði Mattias Andersson, 3:2, og hann hafði einnig betur gegn sænska landsliðsmanninum Robert Svensson, 3:2. Eslövs AI er 2:1 yfir í einvíginu um titilinn en næsti leikur er í kvöld á heimavelli Malmö FF. 
*NICKY Butt , leikmaður Newcastle , hefur beðið stuðningsmenn félagsins afsökunar á að hafa ekki virt þá viðlits eftir leik félagsins við Manchester United í bikarnum um helgina. Butt gekk rakleiðis til búningsherbergja eftir leikinn á meðan aðrir leikmenn þökkuðu stuðninginn. 
* BJÖRGVIN Vilhjálmsson úr Víkingi R. var í gær úrskurðaður í tveggja leikja bann í deildabikar KSÍ vegna brottvísunar í leik gegn Breiðabliki. Björgvin er búinn að taka út annan leikinn en verður í banni í fyrsta leik í deildabikarnum 2006 þar sem bönn í keppninni flytjast ekki yfir á Íslandsmótið. 
* ANDY Todd , fyrirliði Blackburn Rovers, var í gær ákærður af enska knattspyrnusambandinu. Todd gaf Robin van Persie , sóknarmanni Arsenal , olnbogaskot eftir að van Persie hafði skorað síðasta mark Arsenal í 3:0-sigri í leik liðanna í undanúrslitum ensku bikarkeppninnar á laugardag.
