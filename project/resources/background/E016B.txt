Geta hagnast vel af því að selja mjólkurkvóta
Kvótakerfið í mjólkurframleiðslu gefur þeim sem fá upphaflega úthlutað kvóta ekki síður möguleika á að hagnast vel á því að selja kvóta en í sjávarútveginum. Bent er á í skýrslu Hagfræðistofnunar Háskóla Íslands að gera megi ráð fyrir að hægt sé að selja 200 hektara jörð með meðalframleiðslurétt, sem er í 1 til 2 klukkustunda fjarlægð frá Reykjavík, á 80 til 100 milljónir króna. Rétt er að leggja niður innflutningsvernd á landbúnaðarvörum og þess í stað verði beinn stuðningur úr ríkissjóði aukinn. Þetta er mat sérfræðinga við Hagfræðistofnun Háskóla Íslands, sem unnið hafa ítarlega úttekt á íslenska landbúnaðarkerfinu. Er umfjöllun þeirra birt í skýrslu sem ber heitið Bóndi er bústólpi, bú er landstólpi.
Aðalhöfundar skýrslunnar eru hagfræðingarnir Sigurður Jóhannesson og Sveinn Agnarsson. Benda þeir á að aukning beingreiðslna á kostnað innflutningsverndar leiði til þess að heildarkostnaður af stuðningi við bændur verði bæði ljósari og fyrirsjáanlegri en áður. 
Liðlega 12 milljarðar á ári
Í skýrslunni er sjónum einkum beint að mjólkurframleiðslu og sauðfjárrækt. Stuðningur við íslenska bændur nemur liðlega 12 milljörðum króna á ári, eða um tveimur þriðju hlutum af tekjum þeirra, að mati OECD. «Tæpan helming af stuðningnum bera skattgreiðendur, en rúman helming bera neytendur, sem greiða hærra verð fyrir búvörur en þeir myndu gera ef ekki væru háir tollar á búvörum sem fluttar eru hingað,» segir í skýrslunni. 
Bent er á að hlutfall stuðnings við íslenska bændur af tekjum þeirra sé ríflega tvöfalt meðaltal OECD-ríkjanna. Af 16 aðildarríkjum sé þetta hlutfall eingöngu hærra í Noregi og Sviss. 
Sigurður og Sveinn leggja einnig til að markmið landbúnaðarstefnunnar verði betur skilgreind. Í dag séu ekki öll markmið landbúnaðarstefnunnar skilgreind í lögum og sumum markmiðum sé auk þess erfitt að ná. 
Einnig er lagt til að framleiðslutengdar greiðslur til bænda verði ekki bundnar við einstakar búgreinar. Slíkt myndi auka sveigjanleika í framleiðslunni og framleiðsla einstakra búvara yrði meira í takt við óskir markaðarins en nú er. 
Að mati höfunda hefur beinn stuðningur við bændur úr ríkissjóði þann kost að vera sýnilegri en vernd gegn innflutningi og um hann er tekin bein ákvörðun. 
Veruleg fækkun bænda
Þeir benda á að bændum sem haldi nautgripi og sauðfé hafi fækkað verulega á undanförnum áratug. Árið 1990 lögðu um 1.560 bændur inn mjólk hjá afurðastöðvum en árið 2003 voru þeir einungis um 900 talsins, og nemur fækkunin ríflega 40%. Á sama tíma hafi sauðfjárbændum sem lögðu inn meira en 740 kg (40 ærgildi) fækkað um þriðjung. Þá hafi meðalnyt kúa aukist um rúman fimmtung á þessum tíma og afurðamagn eftir hverja veturfóðraða á um 16%. «Fastlega má gera ráð fyrir að þróunin verði áfram á sama veg næstu árin og að mjólkurbændum fækki enn, en býlin verði stærri,» segir í skýrslunni. 
Bændur hafa selt afurðir fyrir alls um 13 milljarða kr. á ári að meðaltali. Við tekjur þeirra bættustu svo liðlega 5 milljarðar á ári, sem þeir fengu úr ríkissjóði. Alls námu tekjur íslenskra bænda 18-19 milljörðum kr. á ári á árunum 2001-2003. «Sama framleiðsla hefði kostað liðlega 6 milljarða á ári ef hún hefði verið keypt af bændum á heimsmarkaði og flutt hingað, að mati OECD. Kostnað við slátrun, dreifingu og smásölu vantar bæði í tölur um íslenskrar búvörur og innfluttar. Mismunurinn á innflutningsverðinu og verði íslenskra búvara er stuðningur neytenda og skattgreiðenda við íslenska bændur [...], liðlega 12 milljarðar á ári að meðaltali 2001 til 2003. Stuðningurinn nemur nálægt 65% af milljörðunum 18-19, sem framleiðsla bænda kostar neytendur og framleiðendur hér á landi á ári,» segir í skýrslunni. 
Hlutfall greiðslna úr ríkissjóði af stuðningi við bændur hækkaði úr 13% á árunum 1986-88 í 46% á árunum 2001-2003. Telja höfundar óhætt að segja að aukinn hlutur þessara greiðslna í stuðningi við landbúnað sé skref í rétta átt. «Greiðslur úr ríkissjóði eru þó ekki alltaf markvissar. Stundum virðist hending ráða stuðningnum. Dæmi um það er þegar tekið er að niðurgreiða þjónustu vegna þess að verð hefur hækkað og bjarga þarf bændum úr vanda. Stundum virðist ekki að fullu ljóst hverju á að ná fram með ríkisstuðningnum. Stuðninguinn þarf að miða við þau markmið sem sett eru. Ef ætlunin er til dæmis að tryggja búsetu er eðlilegast að styrkja hana beint, en tengja styrkinn ekki framleiðslu. Ef hugmyndin er að stuðla að því að búskapur sé stundaður sem víðast, en ekki endilega að mikið sé framleitt, er eðlilegast að stuðningurinn sé föst fjárhæð á hvert bú.» 
Fram kemur að þeirri hugmynd hafi verið varpað fram hvort ekki sé rétt að færa lánveitingar til bænda yfir í almennar lánastofnanir í stað þess að Lánasjóður landbúnaðarins og Framleiðslusjóður veiti lán og styrki til fjárfestinga í landbúnaði.
