TVEIR menn sitja nú í gæsluvarðhaldi sakaðir um að hafa falsað ávísanir, samtals að fjárhæð um 1,2 milljónir króna, sem þeir notuðu til að taka út byggingavörur og rafmagnstæki. Þeir voru úrskurðaðir í einnar viku gæsluvarðhald og kærði annar þeirra úrskurðinn til Hæstaréttar sem staðfesti hann í gær. 
Nokkuð af varningnum hefur komið aftur í leitirnar jafnframt því sem afrit af reikningnum fannst á heimili annars mannsins. 
Málið snýst um fölsun á þremur tékkum. Tveir voru notaðir 26. mars sl. til að greiða fyrir varning hjá Húsasmiðjunni og voru annars vegar að fjárhæð 645.000 krónur og hins vegar rúmlega 300.000 krónur. 
Viku fyrr var ávísun úr sama ávísanahefti lögð fram í Elkó og var hún að fjárhæð 230.000 krónur. 
Skjávarpar sem stolið var komu í leitirnar í gær
Í gær var tveimur mönnum sleppt sem sátu í haldi vegna innbrots í tölvufyrirtæki í Reykjavík en málið upplýstist eftir að lögreglan handtók þriðja manninn í fyrradag, að sögn Ómars Smára Ármannssonar, aðstoðaryfirlögregluþjóns í Reykjavík. Stolið var skjávörpum sem aftur komu í leitirnar.
