Eftir Steinþór Guðbjartsson steinthor@mbl.is KRISTJAN Thorkelson, lyfjafræðingur og eigandi stærsta netlyfjafyrirtækis í Kanada, hefur gefið 500.000 kanadíska dollara, sem samsvarar um 27,5 milljónum króna, til fyrirhugaðrar nýbyggingar lyfjafræðideildar Manitobaháskóla í Winnipeg.
Þetta kemur fram í nýjasta blaði Lögbergs - Heimskringlu. Þar er haft eftir Kris Thorkelson að námið hafi byrjað að skila sér í blómlegum rekstri aðeins þremur mánuðum eftir að hann hafi útskrifast og hann hafi viljað þakka háskólanum fyrir sig með þessum hætti. 
Foreldrar Kris Thorkelson eru Harold og Phyllis Thorkelson frá Árnesi rétt norðan við Gimli í Manitoba. Foreldrar Harolds voru Sigurður og Jóhanna (Sumarliðadóttir) Thorkelson. Sigurður fæddist í Árnesi 1889, en foreldrar hans voru Jón Jónsson og Kristjana Magnúsdóttir frá Flekkuvík. Þau fluttu til Kanada 1886. Jóhanna fæddist á Sveðjastöðum í Mjóafirði 1895 og flutti með móður sinni og systkinum til Kanada 1901. 
Kris Thorkelson útskrifaðist frá Manitobaháskóla 1991. Í nýjasta fréttabréfi háskólans segir hann að hann hafi ekki verið loðinn um lófana á námsárunum og hafi meðal annars þurft að slá lán til að fá að taka lokaprófið. «Deildarforsetinn sá aumur á mér og lét mig fá 250 dollara,» er haft eftir honum. «Ég hef ekki gleymt því og ég vil endurgreiða deildinni sem kom mér þangað sem ég er.» 
Árið 2000 stofnaði Kris fyrirtækið CanadaDrugs.com, viðskipti á Netinu hófust í mars 2001 og bauð fyrirtækið strax lyf á mun lægra verði en þekktist í Bandaríkjunum. Þetta kunnu Bandaríkjamenn, einkum eldri borgarar, að meta og árið 2002 keyptu þeir lyfseðilsskyld lyf frá fyrirtækinu og öðrum kanadískum netfyrirtækjum, sem fylgdu í kjölfarið, fyrir um 600 milljónir dollara. Í ágúst á nýliðnu ári hafði CanadaDrugs.com afgreitt 1,5 milljónir lyfseðla frá stofnun fyrirtækisins. Í júlí 2002 voru starfsmenn orðnir 50 og 250 í september 2004. Að meðaltali eru afgreiddir um 3.000 lyfseðlar á dag. Kris Thorkelson á einnig fjórar lyfjaverslanir og starfar auk þess sem lyfjafræðingur. 
Hafist verður handa við byggingu lyfjafræðideildar Manitobaháskóla í vor og þegar háskólinn greindi frá rausnarlegri gjöf Kris Thorkelson var þess jafnframt getið að ákveðið hefði verið að rannsóknarstofa fyrir nýstúdenta yrði nefnd eftir honum.
