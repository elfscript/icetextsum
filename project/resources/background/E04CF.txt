UMRÆÐA um tillögu menntamálaráðherra um breytta námsskipan til stúdentsprófs hefur aukist að undanförnu. Þrátt fyrir það hefur ekki komið nægilega skýrt fram í umræðunni hverju menntayfirvöld vilja ná fram með breytingunni. Megináherslan hefur verið lögð á áhrif breytinga á framhaldsskólastigið en lítið verið hugað að þörfum grunnskólans þrátt fyrir að stærstu úrlausnarefnin liggi þar. Skólaganga er samfelld frá fyrstu árum leikskóla til loka framhaldsskóla og öll umræða um breytingar þarf því að taka mið af því. 
Þau meginrök sem hafa verið færð fyrir styttingu námstíma eru að þá munu íslensk ungmenni ljúka stúdentsprófi á sama aldri og nemendur í nágrannalöndum okkar. Með þau rök í huga er eðlilegt að spyrja hvort stytting framhaldsskólans úr fjórum árum í þrjú sé eina rétta leiðin að slíku markmiði? 
Ef horft er á þá þróun sem átt hefur sér stað innan íslensks menntakerfis undanfarin ár sést að bæði grunn- og framhaldsskólar hafa að mörgu leyti lagað sig að mismunandi þörfum nemenda. Margir grunnskólar bjóða nemendum að taka hraðferðir í ákveðnum námsgreinum, þreyta samræmd próf í lok 8. eða 9. bekkjar og taka í kjölfarið áfanga á framhaldsskólastigi í viðkomandi greinum. Framhaldsskólar bjóða einnig upp á nám til stúdentsprófs sem nemendur geta lokið á tveimur til fimm árum allt eftir getu og áhuga hvers og eins. Þannig hefur í raun skapast sveigjanlegt kerfi sem tekur mið af getu. Umtalsverðir möguleikar geta falist í því að þróa þetta kerfi áfram og þannig auka enn frekar sveigjanleika og samspil á milli grunn- og framhaldsskóla. 
Mun nýr rammi sem gerir ráð fyrir tíu árum í grunnskóla og þremur í framhaldsskóla mæta betur þörfum allra nemenda en núverandi kerfi gerir? Foreldrar gera þá kröfu að þær breytingar sem gerðar eru á menntakerfinu þjóni hagsmunum allra nemenda, bæði þeirra sem hneigjast að hefðbundnu bóknámi og þeirra sem hneigjast að verklegu námi. Breytingarnar þurfa einnig að verða til þess að draga úr brottfalli, sem og auka líkur á að nemendur útskrifist úr framhaldsnámi sem hentar þeim og styrkir stöðu þeirra í heimi hinna fullorðnu. Á árinu 2001 höfðu um 61% nemenda á aldrinum 25-31 árs lokið framhaldsskólanámi á Íslandi á meðan sambærilegar tölur á öðrum Norðurlöndum eru á bilinu 86-93%.1 Foreldrar spyrja hvort fyrirhugaðar breytingar muni stuðla að hækkun þessa hlutfalls? 
Nemendur eru stærsti einstaki hagsmunahópurinn í skólasamfélaginu. Foreldrar, sem hagsmunagæsluaðilar barna sinna, telja að í umræðu um breytingar á menntakerfi þurfi að hafa eftirfarandi gildi í huga: 
1.Skólar eru þjónustustofnanir sem þurfa að geta sinnt öllum nemendum í samræmi við þarfir, sem og stuðlað að alhliða þroska og menntun hvers og eins. 
2.Grunnur að því að barni farnist vel í skóla er að því líði vel. Þannig miðast starfsemi skóla að því að undirbúa einstaklinga undir líf og starf í lýðræðisþjóðfélagi. Í því starfi þarf að leggja áherslu á að styrkja sjálfsmynd og sjálfstæði nemenda. 
3.Til að skólakerfið geti starfað í samræmi við eðli og þarfir hvers nemanda þarf það bæði að vera sveigjanlegt og fjölbreytilegt. Tryggja þarf að margar, og hugsanlega ólíkar, skólastefnur fái blómstrað. Þannig mun hver skóli leggja ríkari áherslu á að setja sér markmið og gera árangur sinn sýnilegan. 
Við frekari úrvinnslu þeirrar tillögu sem liggur fyrir telja foreldrar mikilvægt að hugað verði að eftirfarandi þáttum: 
*Þar sem fáir grunnskólakennarar eru faggreinakennarar mun færsla á námsefni úr framhaldsskólum í grunnskóla kalla á töluverða endurmenntun. Slík endurmenntun gerist ekki á einu til tveimur árum. Þá þarf að huga að sérstöðu fámennra grunnskóla sem margir kunna að eiga erfitt með að mæta breytingunum þar sem sami kennari þarf í mörgum tilfellum að kenna margar námsgreinar. 
*Stórefla þarf námsráðgjöf í grunn- og framhaldsskólum. Mikilvægt er að nemendur hugi að námsvali strax í grunnskóla og fylgi því eftir í framhaldsskóla en með því móti verður námsval markvissara. 
*Efla þarf heimanám. Tilgangur heimanáms þarf að vera skýr og kröfur í heimanámi eiga að taka mið af aldri nemenda. 
*Stórefla þarf útgáfu kennslugagna á báðum skólastigum. 
*Efla þarf samstarf við foreldra í grunn- og framhaldsskólum. Stuðningur foreldra við nám barna sinna hefur alltaf jákvæð áhrif á skólastarf. 
*Auka þarf vægi list- og verkgreina í grunnskólum og efla verk- og starfsnámsbrautir í framhaldsskólum. 
Menntayfirvöld þurfa að huga betur að mikilvægi þess að færa skýr rök fyrir máli sínu þannig að þjóðfélagið skilji til hvers breytingarnar eru gerðar og í þágu hvers þær eru. Menntun varðar framtíð þjóðarinnar og því þurfa allir í samfélaginu að skilja af hverju sú leið sem er valin er betri en aðrar því annars er hætt við að breytingarnar muni mæta mótstöðu sem gæti komið í veg fyrir að markmiðin nái fram að ganga. 
1 Eurydice. 2002 Höfundur er formaður Heimilis og skóla.
