HULUNNI hefur nú verið svipt af búningnum sem Ofurmennið mun klæðast í nýrri mynd um þessa frægustu ofurhetju heims. Leikstjórinn Bryan Singer hefur ákveðið að halda búningi hetjunnar, sem leikarinn Brandon Routh leikur, næstum óbreyttum frá þeim búningi sem Christopher Reeve klæddist í hinum margfrægu myndum frá níunda áratugnum. Ofurmennið klæðist sem fyrr skikkju og rauðum nærbuxum utan á bláan samfesting.
Bryan Singer vinnur nú að tökum á Superman Returns í Sydney í Ástralíu, þar sem Kevin Spacey tekur að sér hlutverk Lex Luthor og Kate Bosworth leikur Lois Lane. 
Í myndunum um X-mennina skipti Singer flúrlituðum spandexgöllum teiknimyndahetjanna út fyrir dökka leðurbúninga. «Málið með X-mennina er að þrátt fyrir að þeir hafi ótrúlegan mátt höfðu þeir einnig líkamlega veikleika,» sagði Singer í viðtali við blaðið USA today . «Þessir búningar voru ekki aðeins hugsaðir sem einkennisbúningar, heldur einnig sem brynjur. En Ofurmennið er stálmaðurinn, kúlurnar skoppa af honum, en ekki gallanum.» 
Að sögn Singers sýnir þessi nýi búningur Ofurmennisins, sem hannaður er af Louise Mingenbach, «að hann óttast ekkert».
