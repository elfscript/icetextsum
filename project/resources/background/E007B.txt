KEFLAVÍK stendur vel að vígi í baráttunni um Íslandsmeistaratitilinn í körfuknattleik kvenna eftir sigur, 89:87, í framlengingu í öðrum úrslitaleik liðanna í Grindavík á laugardaginn. Keflavík hefur þar með unnið báða úrslitaleikina og getur liðið tryggt sér titilinn á heimavelli sínum á miðvikudaginn.
Einhver taugaveiklun var í báðum liðum á laugardaginn. Anna María Sveinsdóttir var þó ekki ýkja óróleg enda að spila sinn 500. leik fyrir Keflavík. Hún hélt upp á daginn með enn einum stórleiknum og skoraði 19 stig auk þess að vera föst fyrir í vörninni. Jafnræði var með liðunum fyrstu mínúturnar en undir lok fyrsta leikhluta tóku Keflvíkingar af skarið og náðu góðu forskoti í lok leikhlutans. Grindavíkurkonur voru þó ekki á því að sleppa gestunum of langt frá sér og komu sterkar til leiks í öðrum leikhluta og náðu forustu fyrir hlé. Grindavíkurliðið náði þó ekki að halda forustunni sem það hafði í leikhléi ýkja lengi því gestirnir voru komnir aftur yfir í þeim þriðja. Í lokaleikhlutanum sóttu Grindavíkurstúlkur hart að Keflvíkingum þannig að fljótlega voru þær búnar að vinna upp níu stiga forustu granna sinna og komnar yfir en eftir það var leikurinn í járnum en Keflavík þó skrefi á undan. Þegar Grindavík hóf sína síðustu sókn í venjulegum leiktíma var ljóst að þær þurftu þrjú stig því staðan var, 78:81. Rita Williams, sem var í strangri gæslu gestanna allan tímann, var með boltann rétt fyrir utan þriggja stiga línuna með stóran leikmann alveg í andlitinu en lét skotið vaða og beint ofan í. Keflavíkurstúlkur tóku leikhlé og höfðu fimm sekúndur til að vinna en tókst ekki að skora og því fór leikurinn í framlengingu. 
Þar tók Alex Steward til sinna ráða og skoraði öll stig Keflavíkur í framlengingunni en heimliðið fór illa með upplögð færi. Keflavík fagnaði sigri og er komið í þægilega stöðu, 2:0. 
Bestar í liði Keflvíkinga voru Alex Stewart, Anna María Sveinsdóttir og Birna Valgarðsdóttir. Hjá Grindavík átti Erla Þorsteinsdóttir sennilega sinn besta leik í vetur. Þá var Rita Williams að venju mjög góð. 
«Nei þetta fór ekki eins og ég ætlaði. Við ætluðum okkur að vinna þennan leik en í staðinn erum við komin með bakið upp að vegg. Það er áberandi hvað þær fá að brjóta á Ritu Williams. Sama dómgæslan á að vera á alla leikmenn og ekki skiptir máli hvaðan þeir koma,» sagði Henning Henningsson, þjálfari Grindavíkur. 
«Við vorum að ná forustu nokkrum sinnum í leiknum en þær komu jafnharðan til baka. Þetta var hörkuleikur enda tvö sterkustu liðin. Við ætlum okkur að klára þetta á miðvikudag en við erum ekki búin að vinna neitt ennþá. Alex Stewart náði að stoppa Ritu Williams lengi vel en lenti í villuvandræðum en þá kláraði Birna Valgarðsdóttir verkið,» sagði Sverrir Þór Sverrisson, þjálfari Keflavíkur.
