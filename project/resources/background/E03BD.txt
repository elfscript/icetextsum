Leiðtogar Búlgaríu og Rúmeníu undirrituðu í gær aðildarsamninga við Evrópusambandið (ESB) og er stefnt að því að löndin gangi í sambandið í janúar 2007 uppfylli þau skilyrði um efnahagslegar og pólitískar umbætur fyrir þann tíma.
ESB hafði krafist þess að í samningunum yrði ákvæði sem gerði sambandinu kleift að fresta inngöngu landanna tveggja um ár komi þau ekki á tilsettum umbótum. Ákvæðið endurspeglar efasemdir innan ESB um aðild landanna að sambandinu. 
Íbúar Búlgaríu og Rúmeníu eru samtals um 30 milljónir og heildarlandsframleiðsla þeirra á hvern íbúa er um 30% af meðaltalinu innan ESB. Gangi þau í sambandið verða þau fátækustu aðildarlönd þess. 
Þjóðþing allra aðildarlandanna 25 þurfa að samþykkja samningana.
