Skerjafjörður gengur inn úr Faxaflóa. Fjörðurinn dregur nafn af skerjum sem liggja út eftir honum. Skerin eru leifar af eldstöð sem gaus fyrir löngu, sjórinn hefir mulið stöðina niður og er nú sáralítið dýpi fyrir innan skerin. Milli skerjanna og Álftaness er áll þar sem hægt er að sigla djúpristum skipum í öruggt var innst á firðinum.
Hlutafélagið Höfn áformaði hafnargerð við Nauthólsvík, það keypti hluta jarðarinnar Skildinganess og ætlaði að byggja borgina Port Reykjavík. Ábúendur Nauthóls voru afgreiddir með því, að bær þeirra var brenndur, vegna taugaveiki sem var nú bara orðrómur. 
Vorið 1913 var byrjað að leggja járnbraut úr Öskjuhlíð og niður að höfn í Reykjavík, vestursporið var lagt um þar sem nú er afgreiðsla Flugfélagsins, vestur þar sem seinna varð Þjórsárgata og til norðurs neðst í Skildinganesshólum. Óskar Halldórsson (Íslands-Bersi) setti upp lifrarbræðslu þar sem nú teldist Þjórsárgata 13 og var í beinu járnbrautarsambandi við Reykjavíkurhöfn árið 1921. Um svipað leyti stofnuðu Jón Þorláksson, Thor Jensen o.fl. sameignarfélagið BAUG, ætluðu þeir að setja upp stálskipasmíðastöð við Skerjafjörð. Þessi ráðagerð náði ekki lengra en leggja veg að stöðvarlóðinni. Var það Baugsvegur, nú Bauganes. Einhver þeirra Baugsmanna fékk þá hugmynd að skipuleggja þéttbýli og selja stórar lóðir. Lóðirnar voru óspart notaðar til matjurtaræktunar, sumir voru með hænsni og ein fjölskylda var með auk hænsnanna, kú í bílskúrnum fram undir 1960. 
Hálfnaður að skjóta naut
Bóndi á Reynistað var Georg Jónsson. Hann seldi grönnum sínum mjólk, mykju, egg og rauðmaga. Georg var enn að aka út brúsamjólk á hestvagni fimmtán árum eftir setningu afurðasölulaga. Georg bóndi var ráðagóður maður, einu sinni þurfti hann að fella naut, batt hann það við snúrustaur og skaut það í hausinn. Skotið var ekki nógu kraftmikið svo kúlan dró ekki gegnum hauskúpuna. Tuddinn hristi bara hausinn yfir þessum mislukkaða slátrara, út undan sér sá Georg strætó koma eftir Baugsveginum, hann setti aukalykkju á staurinn og stökk upp í strætó þarna á stoppistöðinni. Þegar vagninn var kominn kom niður á torg, bað Georg Pétur vagnstjóra að fara ekki á undan sér, hann þyrfti að skreppa upp í Sportvöruhús. Þegar þangað kom bað hann afgreiðslumanninn að skrifa hjá sér fimm Remington extra-long skot, «ég er nefnilega hálfnaður að skjóta naut», bætti hann við. Svo tók hann strætó til baka og kláraði slátrunina. Á þessum árum voru margir málaflokkar á hendi sveitarfélaga og útsvör því tiltölulega há. Þeir Baugsmenn stofnuðu hlutafélag um veitukerfin og húsin voru öll tryggð beint erlendis án milligöngu innlendra tryggingafélaga. Með þessu var orðin til eins konar skattaparadís, sem var í göngufæri við höfuðstaðinn. Þarna reisti fjármálaráðherrann sér sumarbústað og fór á hesti í vinnuna. Fyrrverandi foringi í þýska flotanum og leynilegur erindreki sama flota, á Íslandi, reisti þarna litla höll með loftvarnabyrgi í kjallaranum. 
Nýja þéttbýlið fékk nafnið Skildinganeskauptún, í daglegu tali Skerjafjörður. Aðalgatan hét auðvitað Reykjavíkurvegur, þar var pósthús og nýlenduvöruverslun. Þvert á Reykjavíkurveg var svo Þvervegur og í framhaldi af honum Shellvegur sem endaði við birgðastöð H.F. Shell sem reist var árið 1927. Barnaskóli var í húsi við Baugsveg. Sjóklæðagerð Íslands byggði hús við Reykjavíkurveg þar sem saumaðir voru sjóstakkar. Við Hörpugötu var bakarí sérhæft í tvíbökum og kringlum og var framleiðslan seld um land allt. Bakarinn hét Árni Strandberg og hafði hann verið í Ameríku. Setti hann ekki fyrir sig smámuni og kunni að brugga öl. Einu sinni á kreppuárunum var kona Árna að baka kleinur, það kviknaði í feitinni og húsið brann. 
Bakarinn byggði upp aftur en lenti í skuld við J. Þorláksson & Norðmann, þeir gengu að Árna og hann varð gjaldþrota. «Já, þær geta orðið dýrar þessar kleinur,» sagði hann þá. Árni byggði sér lítinn skúr á auðri lóð aftan við bakaríið og fór að vinna hjá bakara niðri í bæ. Smátt og smátt varð þetta að skúraborg með torgi í miðjunni. Þegar byggingafulltrúinn fann að þessum framkvæmdum, sagði Árni bara: «Hann Claessen heitinn sagði að þetta mætti vera svona.» 
Við Þjórsárgötu setti Jónas Halldórsson upp netaverkstæði. Á stríðsárunum var netaverkstæðinu breytt í sápugerð og varð þar til hið magnaða Mjallarbón. Meðeigendur Jónasar í sápugerðinni voru Runólfur Pétursson, fyrrverandi formaður Iðju, og Einar Sæmundsson sem seinna varð formaður KR en Einar átti heima við Reykjavíkurveg þarna í miðju Þróttarhverfinu. Sonur Einars er dr. Ásbjörn sem skrifaði doktorsritgerð um efnarafala, aldarfjórðungi áður en byrjað var að tala um slíkt hér á landi. Sápugerðin átti þriggja hæða geymsluhús, sem leigt var ritfangaversluninni Pennanum. Sendibílstjóri Pennans var kallaður Óli. Þegar hann brunaði inn í hverfið heyrðist kallað, «Óli í Pennanum, Óli í Pennanum». Krakkarnir þutu á staðinn til þess að hjálpa Óla að bera vörurnar, því þarna í húsinu voru ýmsir vöruafgangar sem Óli notaði sem gjaldmiðil til þess að greiða sínum verkamönnum kaup. 
Með samningi við Seltjarnarneshrepp var kauptúnið lagt undir Reykjavíkurbæ um áramótin 1931-32. Með lagningu Reykjavíkurflugvallar klofnaði kauptúnið í tvennt, þau hús sem hægt var að flytja var farið með í Laugarneshverfi. Verkfræðistofa Sigurðar Thoroddsens sá um þessa flutninga og var húsunum rúllað eftir olíutunnum á næturnar. Eitt þessara húsa er víðförlasta hús Reykjavíkur, gamla pósthúsið. Fyrst stóð það við Pósthússtræti svo við Reykjavíkurveg og endaði við Brúnaveg á Laugarási. Hverfið sunnan flugbrautarinar var kallað stóri Skerjafjörður og norðan brautar litli Skerjafjörður. 
Sjóklæðagerðin brann árið 1941, hitinn var svo mikill að pottablóm í gluggum handan götunar þornuðu upp og drápust. Ef flugvallarslökkviliðið hefði ekki komið til aðstoðar hefðu þrjú hús til viðbótar brunnið. 
«Gerið allt sem frúin biður um»
Innan hverfisins voru reist þrjú herskálahverfi, Selkirk Camp við Fossagötu, Whitley Camp milli Baugsvegar og Þvervegar, Camp Edgewater var við Shellveg. Af því að flugvöllurinn skipti hverfinu í tvennt, urðu íbúar norðurhlutans að sækja verslun á Grímsstaðaholt, um Reykjavíkurveg, sem lá gegnum Camp Stonehenge, þar sem voru mannaðar loftvarnabyssur. Af Þjórsárgötu að austan var hlið inn á flugvöllinn, við hliðið var sett upp sjoppa sem sumarið 1952 var flutt í Trípolícamp og varð gamla húsið í sögu Einars Kárasonar. 
Vorið 1942 brotlenti Hudson sprengjuflugvél á Þjórsárgötu, brak úr henni kastaðist á húsið nr. 5 og kveikti í því. Eigandi hússins, Margrét Halldórsdóttir, vildi fá húsið bætt af tryggingum en þeir sögðu að þetta væri stríðsskaði sem væri ekki á þeirra vegum, bærinn (Borgin) gat ekkert, enginn vildi bæta þetta tjón. Margrét strunsaði þá upp í Trípolícamp, spurði eftir flugmarskálknum og las honum pistilinn á góðri íslensku. Þegar maðurinn hafði heyrt erindi frú Margrétar sagði hann: «Gerið allt sem frúin biður um.» 
Að styrjöldinni lokinni, yfirtók Sölunefnd setuliðseigna birgðastöð hersins við Njarðargötu. Hún var vestan núverandi gatnamóta Fossagötu-Skerplugötu. Veturinn 1946-47 var mikill innbrota- og þjófnaðafaraldur í Reykjavík, eitt gengið braust inn í geymslur sölunefndarinar og var upprætt í framhaldi af því. Íbúarnir steinsváfu og höfðu ekki hugmynd um þessa dramatísku atburði. Nokkrum árum seinna var svo í þessum skemmum sett upp heimsins fyrsta flotvarpa, gerði það Jón E. Helgason, bátsmaður á togaranum Neptúnusi. 
Vorið 1946 var sett upp Tívolí við syðri enda Njarðargötu, í Tívolíinu var bílabraut, hringekjur, skotbakkar og tjörn þar sem gestir gátu siglt á litlum bátum. Leiksvið var þarna, yfir því var 20 metra hár gálgi, þar sem erlendir loftfimleikamenn sýndu listir sínar, þegar gjaldeyrisleyfi fengust fyrir slíku. Eitt sinn um verslunarmannahelgi var Brynjólfur Jóhannesson að fara með gamanmál þarna á sviðinu. Þegar fyrstu setningu lauk hló fólkið, þegar hláturinn þagnaði krunkaði hrafn uppi á skyggnisbrúninni, hló þá fólkið aftur, svona gekk öll sýningin, krummi lék á móti Brynjólfi. Skýringin á þessu skemmtilega atviki var sú að flugvirkjar Flugfélagsins höfðu farið út á land að gera við flugvél um vorið, með þeim kom hrafnsungi sem þeir ólu í flugskýlinu. Um verslunarmannahelgina áttu flugvirkjarnir frí, krumma leiddist og þá flutti hann sig í Tívolíið. Seinna gerðist krummi svo sjálfboðaliði í ruslahreinsun. Þarna í tívolíinu safnaði hann saman öllu sælgætisbréfi á næturnar og setti í rólubát. 
Í Tívolíinu var reistur veitingaskáli sem kallaður var Vetrargarðurinn, þar voru haldnir dansleikir og gat orðið sukksamt á þeim. Áfengi var ekki veitt þarna, því var annaðhvort smyglað inn eða forstjórinn sá um að koma því inn gegn aukagjaldi. Þegar heitt var orðið inni í Vetrargarðinum voru opnaðar hurðir út í garð, staðkunnugir klifruðu þá bara yfir Tívolígirðinguna, inn um vængjahurðina, út um aðalinnganginn og fengu miða hjá dyraverðinum til að komast inn aftur. Miðana fengu svo einhverjar stelpur sem komust ekki inn af því að húsið var orðið fullt. Svo var bara farið aftur yfir girðinguna. Geiri dyravörður stoppaði einn á þriðja hring og sagði að fjölkvæni væri bannað á Íslandi. 
Á laugardaginn fyrir páska árið 1948 voru nokkrir ungir menn að æfa svifflug á A-V flugbrautinni, börnin í hverfinu voru við flugvallargirðinguna og fylgdust með. Svifflugan var dregin upp með Dodge-sjúkrabíl frá hernum. Eitthvað mistókst í flugtakinu og dráttarvírinn slitnaði. Flugan tók u-beygju til vinstri og rakst húsið nr. 9 við Hörpugötu, nefið festist í þakinu, vængirnir brotnuðu af, annar hékk í stjórnvírunum niður suðurgaflinn og hinn hékk yfir mæninn að vestanverðu. Fastir þarna í þakinu voru tveir helsærðir menn og fátt til bjargar nema ein járnsög og kúbein sem nágrannar lögðu til. Svo kom stigabíll slökkviliðsins, honum var bakkað inn í garðinn og mennirnir náðust niður. Þeir dóu báðir um nóttina. Eftir þetta var svifflug bannað á flugvellinum. 
Einu sinni kom málari til að mála þak á einu húsinu. Í kjallara hússins fann hann tóg sem hann festi í strompinn. Eftir hádegismatinn var húsmóðirin að vaska upp og horfir út um gluggann. Sér hún þá málarann detta ofan af þakinu, beint fyrir framan gluggann. Frúnni brá. Þegar málarinn skaust svo á fleygiferð upp aftur leið yfir hana. Skýringin á þessu yfirnáttúrlega atviki var sú að öryggistógið var teygja, gerð til að skjóta á loft svifflugum. 
Með stúdentshúfu í málningarvinnunni
Sunnudagaskóli var haldinn í kapellu Háskólans, guðfræðinemar æfðu sig á börnum úr nágrenninu sem settu þessa prúðu menn ósjálfrátt í samband við himnaríki og fannst skólinn vera hluti af því. Stúdentarnir gengu með sérstakar húfur og var mikil virðing borin fyrir þeim, ef einhver slíkur kom inn í strætó datt allt í dúnalogn. Svo gerist það eitt vorið að nýr maður er kominn í hverfið. Sá sat ekki auðum höndum heldur byrjaði strax að mála húsið upp í leiguna. 
Þessi málari bylti öllu sem börnin höfðu lært í sunnudagaskólanum, hann var nefnilega með stúdentshúfu á hausnum í málningarvinnunni og sú varð fljótlega öll útbíuð í málningu. Hver var þessi maður, jú þarna var kominn Sverrir Hermannsson, seinna þingmaður, ráðherra og bankastjóri. 
Að styrjöldinni lokinni áttu Íslendingar mikið af peningum sem lítið var hægt að kaupa fyrir. Tóku sig þá til nokkrir menn og stofnuðu Íslendingasagnaútgáfuna. Settu þeir upp verksmiðju sem framleiddi Íslendingasögur. Prentsmiðjur voru í kjallaranum á Hörpugötu 14 og skúrunum bak við Hörpugötu 13, afgreiðsla og pökkun voru á miðhæðinni á Hörpugötu 13. Þegar mest var að gera í jólamánuðinum gengu starfsmennirnir fyrir amfetamíni. Þegar sögumarkaðurinn var mettur, flutti þarna á hæðina Gunnar Guðmundsson, fyrrverandi SS-maður og meistaranjósnari, ásamt konu sinni sem kölluð var Labba. Gunnar stundaði frímerkjaviðskipti á alþjóðamarkaði og gat útvegað erlendan gjaldeyri. Sá er þetta ritar fór eitt sinn í sendiferð fyrir Gunnar, kom hundblautur til baka og var þá fylltur af heitum pönnukökum og kakói. Þeir voru ekki alvondir þessir SS-menn. Þegar prentsmiðjan hætti þarna á þrettán tók til starfa í skúrunum eggjasölusamlag, forstöðumaðurinn hét Ágúst Jóhannesson, átti hann heima innst við Þverveg og var með hænsnabú nálægt þeim stað sem Davíð Oddsson á nú heima. Í eggjasölusamlaginu var tekið við eggjum til dreifingar í verslanir og selt hænsnafóður. Ég steig þarna mín fyrstu spor á vinnumarkaði, 10 ára gamall, og vann við að mála eggjakassa, aðstoða við fóðurflutning og sendast. Fljótlega fór Ágúst að selja matvöru með hænsnafóðrinu, svo lagðist eggjasamlagið af og þetta breyttist í matvöruverslun. 
Á Þvervegi 2 var KRON-búð, þannig að íbúar austast í hverfinu áttu nokkuð langt að sækja verslun, þetta hagnýtti Ágúst og var með margar fjölskyldur þarna í föstum viðskiptum. Vörurnar fluttum við strákarnir í strætó og fengum 5 kr. á tímann. Lærlingarnir í prentsmiðjunni höfðu á kvöldin verið að æfa sig í prentlist og bókaútgáfu, framleiðslan var ljósblá smárit sem þeir seldu í sjoppur. Lögreglan komst í málið og þá var lagerinn falinn á millilofti þarna í skúrunum. Seinna fundum við Gunnlaugur Jónsson þennan litteratúr og fórum að selja verkamönnum sem unnu að viðgerð á flugbrautinni. Mennirnir voru sólgnir í þetta, eins og allt sem bannað er. 
Þróttmiklir þróttarar
Fram á sjötta áratuginn fór fisksölubíll um hverfið og stjórnaði honum Halldór Sigurðsson, höfuðpaur í stofnun knattspyrnufélagsins Þróttar og fyrsti formaður. Dóri stoppaði á ákveðnum stöðum, blés í lúður og þá þustu húsmæður á vettvang. Fiskinn viktaði Dóri með einhverju apparati sem hann hélt á í hægri hendi og sagði svo bara túkall eða fimmkall, svo var þræddur vírspotti gegnum hausinn og allir voru ánægðir. Strákarnir í hverfinu urðu auðvitað Þróttarar. 
Á miðvikudagskvöldum klukkan sex voru kvikmyndasýningar á vegum félagsins í bragga við Grímsstaðavör og það kostaði krónu inn. Sýningarmaður var Gunnar Eyland sem vann við Trípolíbíó. Leiðin úr Skerjafirði í bíóbraggann, var í gegnum fiskverkunarstöð Alliance við Þormóðsstaði, þar var vaktmaður sem hét Olsen og var gamall norskur veiðimaður, orðrómur var um að nú veiddi hann bara smástráka sem væru þarna í óleyfi. Íþróttamennirnir notuðu því sérstakt indíánagöngulag, þegar þeir fóru þarna gegnum stöðina, aldrei varð vart við Olsen og sennilegt að hann hafi sett orðróminn af stað til að spara sér vinnu. Eftir að Þróttur var stofnaður var farið að æfa knattspyrnu af kappi. Útbúinn var æfingavöllur á túninu austan hólanna. Þegar fréttist að til stæði að fara í keppnisferð til Danmerkur og aðeins þeir bestu fengju að fara með, færðist fjör í leikinn. Æft var myrkranna á milli og smáatriði eins og skólaganga iðkuð í hægagangi. Þetta stúss í kringum Þrótt leiddi til þess að tveir strákanna urðu íþróttafréttaritarar og seinna ritstjórar og fréttastjórar. Stúlkur voru einnig í Þrótti, en þær unnu það afrek að vinna alla flokka á Íslandsmótinu í handbolta árið 1957. 
Það kom stundum fyrir í suðaustan haustveðrum að tívolígirðingin við Njarðargötu féll á hliðina, við það varð allt Tívolíið sjálfvirkt leiksvæði barnanna í hverfinu. Einhvern tíma var brotist inn í skotbakkana og stolið byssum. Gylfi Helgason fann loftriffil frosinn í forarpolli, hann losaði riffilinn og fór rakleitt með hann til Rannsóknarlögreglunnar á Fríkirkjuvegi 11. Lögreglumennirnir vildu fá að vita hvernig svona byssa virkaði. Gylfi spennti upp byssuna og hleypti af, út úr hlaupinu kom brúnn strókur sem varð að risastórri drulluklessu á betrekkinu í þessu fína húsi Thors Jensens sáluga. Skýringin á þessu var sú að á meðan Gylfi beið hafði vatnið í hlaupinu þiðnað. Nú hófust samningar um fundarlaun, stóðu þeir fram á vor. 
Niðurstaðan varð sú að Gylfi fékk stóra loftskammbyssu. Hann sagði lögreglumönnunum það að fundarlaun væru 33% og ef þeir létu sig hafa peninga gæti hann lent í óreglu og þá yrði þetta ennþá meira vesen fyrir lögregluna. 
Sunnan í Skildinganeshólum stóð veglegt steinhús, þar átti heima frú sem hét Margrét. Börnum stóð stuggur af frúnni og kölluðu krakkarnir hana Hóla-Möngu. Þegar Margrét, sem alltaf var prúðbúinn utandyra, sást fara með strætó niður í bæ, áræddu krakkarnir að leika sér sunnanmegin í hólunum. Þar efst var steinn sem í var grafið LANDAMERKI 1839. Hver var þessi dularfulla kona? Fullu nafni hét hún Margrét Friðriksdóttir Möller Árnason og var systir Ólafs Friðrikssonar ritstjóra. Margrét hafði á árum áður verið moldrík, eiginkona Ólafs kaupmanns Árnasonar á Stokkseyri. Gáfu þau út sína eigin seðla og áttu húsið Suðurgötu 14 í Reykjavík. Ólafur gerðist aðili að fjárglæfrafélögum Einars Benediktssonar og tapaði í því kompaníi auð sínum og lífi. Ólafur ritstjóri var í átta ár umboðsmaður þeirra hjóna í Kaupmannahöfn, þar sem hann jafnframt nam félagsmálafræði. Þekkinguna flutti hann með sér heim og varð hún upphaf öflugrar alþýðuhreyfingar. 
Holræsamál í háskólahverfinu
Oft er það haft í flimtingum að húsameistari ríkisins hafi gleymt salernum í aðalbyggingu Háskólans, eitt er víst, ekkert var holræsið og rann frárennslið niður í skurðina í Vatnsmýrinni, sömu skurði og við vorum að veiða í hornsíli. Einhverjir veiktust og þetta varð leiðindamál. Árið 1955 var svo byrjað að leggja ræsi frá Háskólahverfinu, ræsið var lagt austan Reykjavíkurvegar gegnum lóðirnar á Reykjavíkurvegi 31 og Hörpugötu 1 og þaðan niður í fjöru. Skurðurinn var svo djúpur að þegar flóð var mátti sigla bát langt inn í land. Eigandi Hörpugötu 1, Elíeser Jónsson flugmaður, sagði að þetta væri í þágu samfélagsins og ekki hægt að setja sig upp á móti því. Þegar rörið, sem var metri í þvermál, var komið gegnum endilanga lóðina, sá Elíeser að nú væri lóðin verulega skert, hann fékk bætur frá borginni og keypti flugvél. Þetta óx og dafnaði, varð á endanum heljarmikill flugrekstur sem kallaður var Flugstöðin. 
Eitt vorið var komin í hverfið ný fjölskylda, kom hún akandi á heljarstórum Buick-bíl. Þetta var Gunnar Jósefsson og hans fólk. Gunnar hafði átt dráttarbraut á Akureyri og hafði pirrað KEA. Dráttarbrautin hafði orðið til í fjörunni fyrir neðan Hótel KEA og ekki á neinum skipulagsuppdráttum. Bæjarstjórnin lét þá gera nýtt skipulag með breiðgötu sjávarmegin við skipasmíðastöðina. Vegna þessa gerði Gunnar upp öll sín mál og flutti suður, þarna í litla Skerjafirði hafði fjölskyldan keypt hús og Gunnar var orðinn byggingameistari Hitaveitu Reykjavíkur. Gunnar beitti sér fyrir því að lögð var hitaveita í hverfið. Fyrst norðan flugbrautar 1965 og svo að sunnanverðu fimm árum síðar. Í Skerjafirði átti heima moldríkt fólk, einnig örsnautt og allt þar á milli. Allt var þetta eins og stór fjölskylda og heldur eins konar ættarmót árlega. Minnisstæður er verkamaður einn sem bjó í einu herbergi og eldhúsi með sinni fjölskyldu. Eftir vinnu skar hann niður ónýta hjólbarða sem hann notaði fyrir eldivið. Fyrir nokkrum árum fór sá er þetta ritar á tölvunámskeið í Rafiðnaðarskólanum, þar var þá þessi verkamaður kominn, orðinn kennari og virtist hafa yngst um tuttugu ár á fimmtíu árum. Var þar kominn sonur verkamannsins. 
Á níunda áratugnum var farið að flytja í Skerjafjörð hús sem þurfti að taka af lóðum annars staðar í borginni, lagðar voru nýjar götur sem fengu m.a. nöfn gatna sem lent höfðu undir flugvellinum. Þó að þetta hafi verið gert verður Skerjafjörðurinn aldrei aftur eins og hann var. Það verður engin Magga Halldórs, Margrét Árnason eða Steini í KRON. Höfundur er tæknifræðingur.
