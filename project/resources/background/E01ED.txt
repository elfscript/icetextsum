Sigurborg Rakel Sigurðardóttir fæddist í Hælavík á Hornströndum 29. ágúst 1919. Hún lést á Hulduhlíð, dvalarheimili aldraðra á Eskifirði, 24. mars síðastliðinn og var útför hennar gerð frá Reyðarfjarðarkirkju 7. apríl. 
Hinn 24. mars síðastliðinn lést í Hulduhlíð á Eskifirði móðursystir mín, Sigurborg Rakel Sigurðardóttir, eftir erfið og löng veikindi. Hún var næstelst systkina sinna. Sigurborg fór ung að heiman og réð sig í vist á Ísafirði. Hún stundaði nám við Húsmæðraskólann Ósk á Ísafirði í eitt ár og vann svo fyrir sér þar til að foreldrar hennar fluttu frá Hesteyri til Keflavíkur um 1946. Þau keyptu sér hús við Kirkjuveg 45 og flutti hún til þeirra þar sem móðir hennar var með tvær yngstu dætur sínar ungar. Fríða var þá á sjötta ári og Guðný á öðru ári. Þar aðstoðaði hún foreldra sína eins og hún gat. Muna þær Fríða og Guðný eftir hlýju og skemmtilegum tíma með Boggu. Hún stundaði ýmsa vinnu í Keflavík. Um árið 1960 ræður hún sig í kaupavinnu í Grænuhlíð í Reyðarfirði. Þar var bóndi Jóhann K. Björgvinsson, þá nýlega orðinn ekkjumaður. Felldu þau hugi saman og gengu í hjónaband 22. júlí 1961. Var Bogga húsmóðir í Grænuhlíð upp frá því. Þeim hjónum varð ekki barna auðið, en tóku að sér bróðurson Boggu, Arnór Baldvinsson, sem var fæddur 8.12. 1961. Hann var þeim mikil gleði og stoð og stytta við búskapinn. Arnór hefur búið í Bandaríkjunum undanfarin ár en alltaf komið öðru hvoru. Þar á hann konu og litla dóttur sem ber nafn ömmu sinnar Laila Sigurborg.
Þegar Jóhann lést 2003 var Arnór rétt farinn úr landi. Sneri hann því strax aftur og fylgdi honum til grafar. Fyrstu ár Boggu í Grænuhlíð voru fyrir austan sumarlangt. Systkini mín, þau Kjartan, Lilja, Guðmundur og Sigrún, voru öll mjög ánægð þegar þau komu heim á haustin. Oft dvöldu þau Jóhann og Bogga með Arnór hjá foreldrum mínum í Löngubrekku 47 í Kópavogi ef þau þurftu af einhverjum ástæðum að vera í bænum. Þá var oft mjög gaman og glatt á hjalla. 
Ég dvaldi hjá Sigurborgu og Jóhanni veturinn 1972-1973 og var það góður tími. Rafmagn kom seint í Grænuhlíð svo ekki var alltaf gott að vera húsmóðir þar, en Boggu tókst hið ótrúlega, að halda heimilinu hreinu og fallegu. Hún var mikil og góð húsmóðir, var dugleg að baka í olíueldavélinni en mikið þótti okkur skrýtið að koma þangað í gamla tímann. 
Tvær gamlar sögur eru mér minnisstæðar. Sú fyrri er Lilja systir ætlaði að gefa Boggu ráð um barnauppeldi en hún hélt því fram að hún hefði alið upp öll sín systkini og líka Kjartan bróður sem var þó einu og hálfu ári eldri en hún, en svona var bara Lilja, hún kunni þetta allt betur en aðrir. Svo er sagan af «dauða» Guðmundar bróður en hann hafði «tekið að láni» klofstígvél Jóhanns sem að sjálfsögðu voru allt of stór á hann, og þegar hann ætlaði að vaða Stuðlaána þá flaut hann upp og fóru þá systkini hans og sögðu Boggu að Guðmundur væri dauður. Þetta fannst Boggu ekkert fyndið. Það var blautur og beygður Guðmundur sem sneri aftur heim í Grænuhlíð. 
Svo liðu árin, og heilsan tók að bila hjá þeim báðum og fluttu þau þá í Hjúkrunarheimilið Hulduhlíð á Eskifirði, og þar leið þeim vel og dvöldu þar bæði til æviloka. Jóhann lést 2003, en heilsa Boggu versnaði ár frá ári. 
Á Reyðarfirði bjuggu tveir bræður Arnórs, þeir Baldvin og Stefán, og trúi ég að þeir hafi litið til með frænku sinni. Síðasta skipti sem ég sá hana var þegar hún dvaldi hér á FSA vegna lærbrots, sem hún náði sér þó aldrei af. 
Ég vil að lokum þakka yndislegri frænku fyrir allt, færi Arnóri og hans fjölskyldu mínar innilegustu samúðarkveðjur, systrum hennar sem eftir lifa og öllum sem kynntust henni í gegnum tíðina. 
Elsku Bogga, nú hefur þú loksins fengið hvíldina og vonandi hafa Jóhann og allir þeir sem hafa farið á undan þér tekið vel á móti þér. Því miður átti ég ekki kost á að fylgja þér síðasta spölinn en ég vil þakka allar stundirnar sem við áttum saman í gegnum tíðina. Ég bið þér guðs blessunar á nýjum stað í eilífðinni. 
Þín systurdóttir, 
Gunnhildur Hjartardóttir.
