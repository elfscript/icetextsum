Það er mikið líf í bílaiðnaðinum um þessar mundir og fjöldi nýrra bíla er væntanlegur á næstu mánuðum. Tveir nýir í lúxusflokknum eru að koma á markað, þ.e.a.s. nýr Audi A4, sem þegar hefur verið kynntur, og BMW 3, sem verður kynntur í mánuðinum. Það sem kannski helst mun að öðru leyti teljast til tíðinda hér á landi eru eftirtaldir bílar: 
Von er á nýjum Opel Zafira, sjö sæta fjölnotabíl sem er orðinn nútímalegri í útliti. 
VW Passat er reyndar þegar kominn til landsins í nýrri gerð - mun stærri og betur búinn en áður. Hann verður kynntur um næstu helgi hjá Heklu. 
Smábílar frá Tékklandi
Í smábíladeildinni eiga menn von á tíðindum líka. Samvinnuverkefni Toyota og PSA er að líta dagsins ljós og hingað er von á Toyota Aygo alla leið frá Tékklandi, þar sem hann verður smíðaður. Búast má við að hann verði með ódýrari bílum á íslenskum markaði. 
Áhugamenn um sportlega bíla geta glaðst yfir því að innan tíðar er von á Peugeot 407 Coupe, sem er sérlega velheppnuð og sportleg útfærsla af þessum franska millistærðarbíl. 
Nissan kemur með nýja gerð af Navara-pallbíl sem sagður er uppfullur af þægindum. 
B-lína Mercedes-Benz
Í haust er vor er von á fyrstu Mercedes B-línunni hingað til lands. Þetta er bíll sem svipar mjög í útliti til A-bílsins en er umtalsvert stærri. Í júlí verður ný gerð Mercedes-Benz M-jeppans kynnt hér á landi. Þegar hafa verið seldir á annan tug bíla hérlendis af Öskju hf., umboðsaðila Mercedes-Benz. Sömuleiðis kemur nýr S-bíll í haust. 
Ekki er ljóst hvort B&L; ætlar að flytja inn smáfjölnotabílinn Modus en hann er væntanlegur á markað í Evrópu innan tíðar. Vandamálið með þennan bíl eins og Toyota Aygo og aðra bíla í smábílaflokki, er það að lítil eftirspurn er eftir bílum í þessum stærðarflokkihérlendis. 
Nýr Hyundai Sonata er kominn til landsins en er eingöngu fáanlegur með 2,4 lítra bensínvél, sem hækkar hann í verði vegna hærri vörugjaldsflokks. Hann verður seinna boðinn með 2,0 lítra vél og ætti þá að verða á afar samkeppnishæfu verði. 
Mikil endurnýjun stendur yfir hjá Honda. Nýr Civic er væntanlegur en óvíst er hvort umboðið flytji inn FR-V fjölnotabílinn, sem leysir Stream af hólmi. Annar bíll í sama flokki er Mazda5 og innan tíðar getur Mazda líka farið að bjóða goðsögnina MX-5 í splunkunýrri gerð. Hann þyrfti ekki að vera mjög dýr því hann kemur með lítilli vél. 
Suzuki Swift er nýr frá grunni og óþekkjanlegur frá fyrri gerð. Hann er væntanlegur á markað með vorinu og kæmi ekki á óvart að hann fengi góðar viðtökur hér á landi. 
Einn óvenjulegasti bíllinn sem menn eiga von á hingað til lands er líklega Lexus RX400h. Hann verður með bensínvél og tveimur rafmótorum og gefur aflmestu bílum í þessum flokki ekkert eftir. 
Cadillac fyrir Evrópu
Spurning er hvort Ingvar Helgason hf. hefji nú fyrir alvöru innflutning á Cadillac því Evrópugerðin verður framleidd í 
Trollhättan í Svíþjóð. Ljóst er að verðið á bílnum á eftir að koma mörgum á óvart miðað við nafnið. Síðar á árinu eða á næsta ári koma eftirtaldir bílar á markað: 
Nýr VW Polo og VW Fox, sem leysir Lupo af hólmi, verða frumsýndir í Leipzig í dag, 1. apríl, og Renault Clio á bílasýningunni í Frankfurt í september. Þar verður líka langbaksgerðin af Passat sýnd í fyrsta sinn sem og nýr Opel Vectra. 
Þá má búast við að Toyota kynni breytingu á Corolla í Tókýó í október eða Genf á næsta ári. Hilux er hins vegar væntanlegur á markað næsta haust.
