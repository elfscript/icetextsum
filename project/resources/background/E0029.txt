Fossavatnsgangan
Fossavatnsgangan á Ísafirði er elsta skíðamót sem enn er við lýði á Íslandi og hefur jafnframt verið fjölmennasta skíðagöngumót landsins undanfarin ár, með 100-150 þátttakendur. Komin er hefð á að gangan fari fram fyrsta laugardag í maí og markar hún jafnan lok skíðavertíðarinnar hér á landi. Að þessu sinni fer ganga þó fram hinn 30. apríl. Göngunni er ætlað að vera vettvangur fyrir alla unnendur skíðaíþróttarinnar og hollrar útiveru, hvort sem það eru þrautþjálfaðir keppnismenn, útivistarfólk, trimmarar, byrjendur eða börn. Allir geta valið sér vegalengd við hæfi, og hversu breitt sem bilið verður á milli manna í brautinni, þá sameinast allir að göngu lokinni í hinu víðfræga Fossavatnskaffi, þar sem viðurkenningar eru veittar og borðin svigna undan kaffikrásunum.
