HERMANN Hreiðarsson og félagar í Charlton misstu af dýrmætum stigum í baráttunni um Evrópusæti þegar þeir töpuðu, 4:2, fyrir Portsmouth, sem lék í fyrsta skipti undir stjórn Frakkans Alain Perrin en hann tók við liðinu á fimmtudag. Sá franski kvaðst lítið vita um ensku knattspyrnuna, enn minna um hina nýju leikmenn sína og ekkert um lið Charlton, en stýrði liði sínu eins og herforingi, og blés til sóknar á lokakaflanum eftir að lið hans hafði misst niður tveggja marka forskot. Perrin skipti inn á tveimur sóknarmönnum og annar þeirra, Diomansy Kamara, skoraði, 3:2, rétt fyrir leikslok. Lomana LuaLua innsiglaði sigurinn í blálokin.
Charlton er þar með fimm stigum á eftir Bolton sem er í sjötta sætinu en það gefur væntanlega keppnisrétt í UEFA-bikarnum. «Ef við verjumst ekki betur en í þessum leik eigum við ekki möguleika,» sagði Alan Curbishley, knattspyrnustjóri Charlton. Hermann lék allan leikinn með Charlton.
