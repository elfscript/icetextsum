Eftir Örlyg Stein Sigurjónsson orsi@mbl.is NÝTT dagblað, Blaðið, hefur göngu sína á næstu vikum og verður dreift ókeypis inn á 80 þúsund heimili og fyrirtæki í Reykjavík og nágrenni. Um er að ræða fréttablað í meirihlutaeigu Sigurðar G. Guðjónssonar, stjórnarformanns útgáfufélagsins Árs og dags ehf., Karls Garðarssonar, útgefanda blaðsins, og Steins Kára Ragnarssonar auglýsingastjóra, en saman eiga þeir 51% hlut. Fjölmiðlafyrirtækið Ár og dagur ehf. er í eigu tíu einstaklinga og lögaðila.
Karl Garðarsson verður ritstjóri til að byrja með
Ritstjóri verður Karl Garðarsson til að byrja með en innan skamms verður ráðinn annar ritstjóri. 
Fyrsti útgáfudagur er áætlaður á tímabilinu 10. til 15. maí og mun blaðið koma út alla virka daga. Það verður prentað í Prentsmiðju Árvakurs hf. í Hádegismóum en ritstjórnarskrifstofa og auglýsingadeild eru til húsa í Bæjarlind 14-16. 
Að sögn Karls Garðarssonar verður blaðið með daglegar fréttir, innlendar jafnt sem erlendar, auk viðskiptafrétta, íþrótta og alls sem viðkemur daglegu lífi. Í blaðinu verður umfjöllun um mannlíf, heilsu, hönnun, neytendur, mat, bíla, ferðalög og fasteignir svo dæmi séu tekin. «Þetta verður blað í knappari stíl en þau blöð sem fyrir eru hérlendis. Í blaðinu verða stuttar og hnitmiðaðar fréttir sem ætlað er að höfða til yngri lesenda,» segir Karl. 
Þess má geta að Blaðið hefur keypt mánaðartímaritið Orðlaus sem dreift var til allra kvenna á aldrinum 18-25 ára tíu sinnum á ári og hafa útgefendur tímaritsins gengið til liðs við Blaðið. Orðlaus verður áfram gefið út af Blaðinu og tölublöðum fjölgað í tólf á ári. 
Stefnt er að því að blaðið verði 32 til 40 síður daglega en prent- og dreifingarsamningar gera ráð fyrir möguleika á stækkun blaðsins síðar meir. 
Ekki eðlilegt að eigandi ritstýri dagblaði
Karl Garðarsson segist munu fylgja blaðinu úr hlaði sem ritstjóri en leggur áherslu á að ritstjóraseta sín verði skammvinn. «Ég mun ekki vera ritstjóri lengi því það er ekki eðlilegt að eigandi dagblaðs sé ritstjóri þess,» segir hann. «Ég mun því ýta blaðinu úr vör og fá síðan annan ritstjóra.» Ekki er ljóst hver verður ráðinn framtíðarritstjóri blaðsins en af öðrum starfsmannamálum er það að segja að þegar hafa verið ráðnir sex til sjö blaðamenn og sjö til átta auglýsingasölumenn. Til að byrja með verður tíu til tólf manna ritstjórn en gert er ráð fyrir að 25-30 manns muni starfa á skrifstofum blaðsins. 
Unnið hefur verið að undirbúningi blaðsins frá því í haust. Sigurður G. Guðjónsson segir aðstandendur blaðsins hafa metið dagblaðamarkaðinn svo að pláss sé fyrir frjálst og óháð dagblað. «Viðtökur auglýsenda sýna okkur að það er enn til auglýsingafé fyrir frían fjölmiðil,» segir hann. «Við höfum fengið gríðarlega góðar viðtökur og erum þegar komnir fram úr því sem við reiknuðum með, þótt við séum ekki enn farnir að sýna blaðið. Við erum því mjög bjartsýnir, enda hafa allar áætlanir okkar gengið upp.»
