SCANIA hefur átt velgengni að fagna eftir að Hekla tók við umboði fyrir Scania á árinu 1995, og hafa vörubílar og atvinnubílar Scania sótt mjög fram, eftir að markaðurinn var í nokkurri lægð árin 2001 og 2002. Undanfarin fjögur ár hefur Scania verið leiðandi á markaði og markaðshlutdeild verið um og yfir 30%.
Nýskráningar Scania-vörubifreiða í flokki II, 16 tonn og stærri, voru 32 á árinu 2001 og hlutdeild Scania var 30,8% og á árinu 2002 17 skráðir, 31,5%. Árið 2003 varð veruleg aukning í sölu vörubifreiða í þessum flokki og alls seldust 42 Scania og markaðshlutdeildin var 32,3% og á nýliðnu ári seldust 45 vörubifreiðar frá Scania í þessum flokki og markaðshlutdeildin varð 27,8%. 
Miðað við þær pantanir sem þegar liggja fyrir má ætla að vöxturinn verði síst minni á þessu ári, og spilar eflaust sterkt þar inn í nýjar gerðir Scania sem kynntar voru á liðnu ári. 
Á liðnu ári kynnti Scania alveg nýja línu vörubifreiða, R-series, sem hlaut strax góðar viðtökur á markaði, og í kjölfarið var nýja vörubílalínan, P,R og T-series, kynnt á stóru atvinnubílasýningunni í Hannover í Þýskalandi á liðnu hausti. 
Meðal þeirra sem festu kaup á nýjum Scania-bifreiðum á sl. ári er flutningafyrirtækið ET ehf., en þeir fengu afhenta 7 nýja bíla hjá vélasviði Heklu á árinu. ET ehf. er með rúmlega 40 bíla í rekstri og uppistaða þess flota er Scania.
