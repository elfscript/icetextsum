Ingólfur Pálsson fæddist á Fossi á Síðu 21. ágúst 1927. Hann lést á Hjúkrunarheimilinu Ási í Hveragerði 30. apríl síðastliðinn. Foreldrar hans voru Páll Jónsson bóndi í Blesahrauni á Síðu og síðar húsasmiður í Hveragerði, f. á Maríubakka á Síðu 27.7. 1891, d. 29.12. 1973, og kona hans Guðrún Jónsdóttir, f. í Skaftárdal 18.5. 1893, d. 6.12. 1980. Systkini Ingólfs eru: Guðný, f. 12.10. 1916, búsett á Akureyri, Jón Þórarinn bóndi á Prestbakka á Síðu, f. 18.9. 1917, d. 7.8. 1993, Ragnar húsvörður á Kirkjubæjarklaustri, f. 10.4. 1920, Guðjón Kristinn rafvirkjameistari í Hveragerði, f. 3.10. 1924, og Hulda Margrét, f. 30.1. 1935, búsett í Reykjavík.
Fyrri kona Ingólfs var Guðbjörg Hallgrímsdóttir, f. 1.4. 1924. Þau skildu barnlaus. Hinn 27.3. 1954 kvæntist Ingólfur Steinunni Runólfsdóttur frá Dýrfinnustöðum í Skagafirði, f. 9.11. 1926, dóttur Runólfs Þorbergs Jónssonar, f. 25.3. 1881, d. 23.7. 1937, og Maríu Jóhannesdóttur, f. 16.4. 1892, d. 24.6. 1986. Börn Ingólfs og Steinunnar eru: 1) Páll Rúnar, f. 18.2. 1958, d. 11.4. 1963. 2) Þórður læknir í Búðardal, f. 5.3. 1960. Börn Þórðar eru Steinunn, f. 19.5. 1982, móðir hennar er Helga Kristjánsdóttir, f. 14.10. 1960, Ingólfur, f. 22.2. 1988, Auður, f. 20.9. 1992, móðir þeirra er Guðný Sigríður Gunnarsdóttir, f. 7.5. 1963, og Finnur, f. 15.7. 2002, móðir hans er Málfríður Mjöll Finnsdóttir, f. 15.6. 1978, sambýliskona Þórðar. 3) Guðrún aðalbókari hjá Þjóðleikhúsinu, f. 18.9. 1963. Börn Guðrúnar eru: Róbert, f. 1.9. 1982, faðir hans er Magnús Pétursson f. 31.5. 1959, Pétur Snorri og Tómas Rúnar, faðir þeirra er Pétur Benediktsson, f. 18.12. 1963, eiginmaður Guðrúnar. 
Ingólfur ólst upp hjá foreldrum sínum, lengst af í Blesahrauni (Efri-Mörk) þar sem þau stunduðu búskap. Hann nam rafvirkjun við Iðnskólann í Reykjavík og lauk sveinsprófi 1953. Meistari hans var Magnús Hanneson í Volta. Ingólfur starfaði sem sjálfstæður rafverktaki og meistari í Hveragerði til 1985 og eftir það sem rafvirkjameistari og verkstjóri við Dvalarheimilið Ás þar í bæ til ársins 1999. 
Útför Ingólfs fer fram frá Hveragerðiskirkju í dag og hefst athöfnin klukkan 13.30. 
Elsku Ingólfur og afi.
Í dag er komið að kveðjustund. Það er erfitt að sætta sig við að þú sért farinn frá okkur. Þú varst alltaf stór og mikilvægur hluti af okkar lífi. Þú hefur verið feginn að fá að sofna því þú varst búinn að vera svo mikið veikur. Núna líður þér örugglega betur. 
Minningarnar eru margar og ljúfar. Allar heimsóknirnar til ykkar Steinu ömmu í Hveragerði og þegar þið komuð til okkar til Svíþjóðar, í Búðardal og síðast í Borgarnes. Það var yndislegt að koma til ykkar og sérstaklega gott að fá að gista. Ég minnist þess sérstaklega, meðal margs annars, þegar nafni þinn fæddist í Svíþjóð. Þú varst svo glaður þegar hann fékk nafnið þitt og þú vildir helst stökkva upp í næstu flugvél og koma strax til okkar. Sterk nærvera þín, óendanleg væntumþykja og hjartahlýja veitir okkur huggun í sorginni og um leið viljum við þakka þér fyrir samveruna með eftirfarandi orðum: 
Ennþá hlýnar ævitíð, 
allur dvínar tregi. 
Ljósin skíni ljúf og blíð, 
lýsi þínum vegi. 
Þig í Drottins forsjá fel, 
til friðarsælu heima. 
Minninguna mun ég vel, 
um mannkostina geyma. 
(Sv.S.P.) 
Elsku Steina amma, Þórður (pabbi), Rúna og fjölskyldur, Ingólfur afi mun alltaf vera með okkur í minningunni. 
Guðný S. Gunnarsdóttir (Sirrý), Ingólfur og Auður.
Komið er að kveðjustund þar sem ég kveð kæra frænda minn, Ingólf Pálsson. Ingólfur, föðurbróður minn, var yngsti bróðir pabba. Ingólfur og Steinunn áttu hlýlegt og fallegt heimili. 
Börnin þeirra voru góðir vinir okkar. Ingólfur bjó með fjölskyldu sinni í sömu götu og við, hann hafði sama starf og pabbi og símanúmerið þeirra var næstum því eins og hjá okkur. Þetta var gott og tryggt því við vorum sama fjölskyldan. 
Ingólfur var ljúfur frændi og hann fagnaði okkur ákaft þegar við hittumst, við fengum að vita að við værum honum mikils virði. Það sem einkenndi Ingólf var dillandi hlátur sem nú er hljóðnaður, hlátur og glettni sem eru samofin æskunni. 
Minningarnar eru margar og einstakar og ógerningur að telja þær upp en mig langar að minnast á ferð sem við fórum mörg saman upp að Blesahrauni sumarið 2001. Ferðin var farin á sólríkum degi upp að æskuheimilinu sem nú er í eyði. Ingólfur og pabbi sögðu okkur frá daglegu lífi á heiðabýlinu. Þeir rifjuðu upp lífsbaráttu afa og ömmu þarna á heiðinni sem hefur verið ótrúleg og þá opnaðist skilningur okkar á mörgu t.d. hvers vegna ferðir eru ekki farnar nema að fólk eigi eitthvert erindi. Ferðir niður að Klaustri hafa eflaust oft verið litlum fótum erfiðar. 
Ég leit inn um daginn til Ingólfs frænda, fann að ég kem alltof sjaldan. Ingólfur var mikið veikur. Blessuð sé minning hans. Ég sendi Steinunni, Þórði, Rúnu og fjölskyldum þeirra mína dýpstu samúð og óska að góður Guð verndi ykkur og styrki. 
Bryndís G.
Góður vinur minn er látinn. Ingólfi Pálssyni kynntist ég fyrst sumarið 1989 þegar ég starfaði í görðum Dvalarheimilisins Áss í Hveragerði. Ári síðar fluttumst ég og eiginkona mín til Hveragerðis og vann ég með Ingólfi í 9 ár. Hann sinnti starfi verkstjóra í Ási af trúmennsku og samviskusemi frá 1985 til 1999. Hann og kona hans, Steinunn, tóku mér og Huldu opnum örmum og mér fannst þau taka börnum okkar sem barnabörnum sínum. Enda var Ingólfur alltaf kallaður Ingólfur afi á mínu heimili þó að við værum alls óskyldir. Ingólfur var afar bóngóður og ósjaldan hjálpaði hann til með að skutla börnunum eitthvað eða keyra mig um miðja nótt til Keflavíkur þegar ég fór til útlanda. Ekkert mál var iðulega svarið sem ég fékk, þegar ég bað hann um greiða. 
Ingólfur hætti að vinna í Ási haustið 1999. Hann hafði þó ávallt mikinn áhuga á að fylgjast með starfseminni og uppbyggingunni í Ási. Það var síðast í mars að við fórum yfir teikningar af væntanlegu þvottahúsi sem verður byggt í sumar. Hann átti heiðurinn af því árið 1995 að við breyttum tveimur húsum við Bláskóga í litlar einstaklingsíbúðir, afar vel heppnuð framkvæmd og hefur verið yfirfærð á fleiri hús í Ási. Hann var á undan sinni samtíð með þessa hugmynd. 
Ingólfur sinnti afa mínum, Gísla Sigurbjörnssyni, vel í veikindum hans. Kom oft við og spjallaði um daginn og veginn og gerði hvað hann gat til að létta honum lund. Það var því afar dýrmætt fyrir mig að geta hjálpað Ingólfi vini mínum síðustu vikurnar í þessari jarðvist. Hann barðist við krabbamein og dvaldi eins lengi og hann mögulega gat heima hjá sér í góðri umsjá Steinunnar. Hinn 19. apríl sl. varð hann þó að gefa eftir og fluttist á hjúkrunarheimilið í Ási. Þar dvaldist hann til dauðadags og var verulega af honum dregið síðustu dagana. 
Ég kveð Ingólf Pálsson með söknuði og þakka honum kærlega fyrir góða samferð. Steinunni, Þórði, Rúnu, tengdafólki og barnabörnum sendi ég innilegar samúðarkveðjur. 
Gísli Páll.
Elsku Ingólfur, þakka þér fyrir ómetanlega vináttu í gegn um árin. 
Að fá að búa hjá ykkur Steinu sem unglingur var mér svo lærdómsríkt. 
Vinátta ykkar hefur verið mér svo dýrmæt og yndislegri hjón eru vandfundin. 
Minning um góðan vin deyr aldrei. 
Mér þótti svo vænt um þig og ég bið góðan Guð að geyma þig nú. 
Elsku Steina mín, þú varst kletturinn hans, dugnaður þinn við að annast hann í veikindum hans var einstakur. 
Ég votta þér, börnum þínum og fjölskyldum þeirra mínar innilegustu samúðarkveðjur, 
Ég þakka allt frá okkar fyrstu kynnum 
það yrði margt, ef telja skyldi það. 
Í lífsins bók það lifir samt í minnum 
er letrað skýrt á eitthvert hennar blað. 
Ég fann í þínu heita stóra hjarta, 
þá helstu tryggð og vináttunnar ljós. 
Er gerir jafnvel dimma vetur bjarta 
úr dufti lætur spretta lífsins rós. 
(Margrét Jónsdóttir.) 
Hver minning dýrmæt perla að liðnum lífsins degi, 
hin ljúfu og góðu kynni af alhug þakka hér. 
Þinn kærleikur í verki var gjöf, sem gleymist eigi, 
og gæfa var það öllum, er fengu að kynnast þér. 
(Ingibjörg Sigurðardóttir.) 
Sigríður Benediktsdóttir.
Í dag kveðjum við kæran frænda, hann Ingólf í Hveragerði. Margar minningar koma í hugann, t.d. veiðiferðir, ferðir á æskuslóðir í Blesahraun og í Skaftafell þar sem gamli bærinn var skoðaður og bræðurnir rifjuðu ýmislegt upp. 
Þegar við byggðum okkur hús voru rafmagnsmál sett á Ingólf og svo var það líka þegar sumarhúsið var byggt, þá kom frændi sjálfur á staðinn og stjórnaði. 
Kæri frændi, takk fyrir alla hjálpina, hlýju og umhyggju við okkur í gegnum árin. Guð geymi þig. 
Legg ég nú bæði líf og önd,
ljúfi Jesús, í þína hönd, 
síðast þegar ég sofna fer 
sitji Guðs englar yfir mér. 
(Hallgr. Pét.) 
Elsku Steina, Rúna, Þórður og fjölskyldur, sendum ykkur okkar innilegustu samúðarkveðjur. 
Rúnar Páll og fjölskylda.
Við hjónin kynntumst Ingólfi fyrir nokkrum árum í gegnum Þórð son hans og Fríðu, bróðurdóttur Rósu Hrannar. Ingólfur hafði einstaklega hlýja og góða nærveru. Hann var glaðlyndur og einlægur. Það var gaman að hitta hann og spjalla um hvað sem stóð hjartanu næst hverju sinni. Ingólfur tókst á við erfið veikindi af æðruleysi og gat rætt þau af sömu einlægni og annað sem bar á góma. 
Nú þegar við kveðjum Ingólf hinstu kveðju er okkur efst í huga þakklæti fyrir þær góðu stundir sem við áttum saman. Við geymum minningu um gegnheilan og góðan mann sem að við erum ríkari að hafa kynnst. Blessuð sé minning hans. 
Steinunni, Þórði, Fríðu, Rúnu, Pétri og barnabörnum sendum við okkar innilegustu samúðarkveðjur. 
Rósa Hrönn Haraldsdóttir og Lýður Ólafsson.
Ingólfur Pálsson vinur minn og félagi er látinn. Þó að aldursmunur okkar Ingólfs hafi verið allnokkur tókst með okkur góð vinátta. Við bjuggum lengst af í sömu götunni sem heitir Bláskógar. Okkar kynni voru aðalega í pólitíkinni, en Ingólfur var virkur félagi í sjálfstæðisfélaginu Ingólfi hér í Hveragerði alla tíð. Hann gegndi þar mörgum trúnaðarstörfum og var alla tíð mikill sjálfstæðismaður. Við Ingólfur fórum á marga landsfundi saman og í dag hlaðast upp þær góðu minningar sem við áttum meðal annars á þeim fundum. Þá var oft kátt á hjalla. Það væri efni í heila bók ef ég ætti að segja frá öllum þeim góðu stundum. 
Ég minnist þeirra stundar þegar ég fékk mér göngutúr á föstudagskvöldum og kíkti inn hjá Ingólfi og Steinunni. Þau voru svo gestrisin í alla staði. Við Ingólfur fengum okkur svolítið í staupinu og leystum þjóðmálin eins og að drekka vatn. Oftast vorum við sammála eins og vera ber. 
Ingólfur skilur eftir sig mikið tóm hjá eiginkonu sinni og sínum nánustu. Hann var ákaflega góður við sína fjölskyldu enda mjög barngóður, það eru góðir menn. 
Með þessum fáu orðum kveð ég þig, kæri vinur. Elsku Steinunn og fjölskylda, ég og mín fjölskylda sendum ykkur innilegustu samúðarkveðjur. Guð blessi ykkur öll. 
Vaktu, minn Jesús, vaktu í mér,
vaka láttu mig eins í þér. 
Sálin vaki þá sofnar líf, 
sé hún ætíð í þinni hlíf. 
(Hallgr. Pét.) 
Helgi Þorsteinsson.
Aldrei er svo bjart yfir öðlingsmanni,
að eigi geti syrt eins sviplega og nú. 
Aldrei er svo svart yfir sorgarranni, 
að eigi geti birt fyrir eilífa trú. 
(M. Joch.) 
Að leiðarlokum kveð ég kæran félaga, Ingólf Pálsson. 
Í litlu byggðarlagi skipar hver einstaklingur stóran sess. Ingólfur var einn af þeim sem með störfum sínum og gjörðum í áratugi tók þátt í uppbyggingu bæjarfélagsins. Hann var sjálfstæðismaður og vann félagi sínu vel til fjölda ára. Í ölduróti stjórnmálanna getur oft gefið hressilega á bátinn og þá er gott að eiga menn eins og Ingólf að. Hann var stofnfélagi í Bæjarmálafélagi Hveragerðis og tók virkan þátt í starfi þess. 
Þegar sjálfstæðismenn sameinuðust á ný var hann öflugur liðsmaður í því starfi sem þá fór í hönd, meðal annars hafði hann yfirumsjón með kosningaskrifstofu flokksins við síðustu sveitarstjórnarkosningar. Við andlát Ingólfs höfum við misst góðan liðsmann. Samverustundirnar voru fjölmargar við starf og leik, minningarnar eru góðar. Ég hitti Ingólf á heimili hans og Steinunnar fyrir stuttu. Þá var ljóst að hverju stefndi, líkamlegir kraftar voru þrotnir en hugurinn var enn sá sami og viljinn mikill. Þótti honum verst að geta ekki verið með okkur í kosningabaráttunni komandi vor. 
Að leiðarlokum vil ég fyrir hönd sjálfstæðismanna í Hveragerði þakka Ingólfi samfylgdina um leið og ég sendi Steinunni, Þórði, Guðrúnu og fjölskyldum þeirra mínar innilegustu samúðarkveðjur. 
Aldís Hafsteinsdóttir.
Vinur minn er sofnaður. Þegar ég hugsa um Ingólf kemur upp einstakleg hlý tilfinning. Ég man sérstakleg eftir þéttu hlýlegu handtakinu, glettninni í augunum og stríðnislegu brosinu. Ingólfur var alltaf kátur og stutt í kímnina. Ég minnist þess að hafa dvalið á heimili hans í tíma og ótíma sem barn og unglingur. Þetta var mikið fyrirmyndar heimili sem þau Ingólfur og konan hans hún Steinunn héldu og þau miklir höfðingjar heim að sækja. Ingólfur var bóngóður með afbrigðum og hjálpsemin var einn af hans kostum. Ég man svo vel svo margt sem þeir brölluðu saman Sigurður Auðunsson, afi minn og Ingólfur, mestan partinn í kringum sauðfé, sem voru þeirra ær og kýr. Þetta voru göngur og réttir, heyskapurinn, sauðburðurinn og það sem að slíku snýr. Já það var alltaf sólríkt í kringum þessa menn í Hveragerði, alla vega man ég það ekki öðruvísi. 
Margar voru ferðirnar sem ég og Þórður vinur minn og sonur Ingólfs fórum í «bæinn» til Reykjavíkur á þessum árum með Ingólfi það þótti mikið sport að fara í þannig ferð á bláa Sunbeam bílnum. Það væri hægt að halda lengi áfram af nógu er að taka en hér eru bara nokkur minningarbrot. 
Steinunn, Guðrún og Þórður þið hafið misst mikið en örvæntið ekki. Einhvern tímann í nánustu framtíð fer fram upprisa þeirra sem sofnaðir eru (Jóhannes guðspall 5:28,29 og 11:23,24, Jobs bók 14:14,15). Þetta er loforð guðs og guð getur ekki logið. (Hebreabréfið 6:18) þá verða fagnaðar fundir. En þangað til það skeður ætla ég að ylja mér við minningu góðs drengs. Það er ekki ónýtt að hafa slíka minningu í veganesti í lífinu bæði þegar vel og illa gengur Ég tel mig lánsaman mann að hafa kynnst Ingólfi Pálssyni. Hann reyndist mér góð fyrirmynd og ómetanlegur fyrir mína fjölskyldu. Ég hef vitnað örstutt í Biblíuna hér að framan. það er huggun harmi gegn að skoða þau loforð sem þar eru gefin. 
Að endingu langar mig að vitna í 1. Korintubréfið 15:26 en þar stendur: «Dauðinn er síðasti óvinurinn sem verður að engu gerður.» 
Sigurður Dagbjartsson.
