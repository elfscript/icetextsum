Vorleikar Bandaríkjamanna.
Jón Baldursson og Þorlákur Jónsson urðu í öðru sæti í sterku tvímenningsmóti á Vorleikum bandaríska bridssambandsins í Pittsburgh í síðasta mánuði, svokölluðum Lebhar-tvímenningi. Þeir tóku einnig þátt í Vanderbilt-keppninni í sveit DUNITZ (Mitch Dunitz, David Sacks, Nader Hanna og Robert Lebi), en sveitin var slegin út í 32 liða úrslitum. 
Spilið að ofan er frá Lebhar-tvímenningnum og það eru sigurvegararnir, Kevin Wilson og Blair Seidler, sem eru í aðalhlutverkum, en þeir keyrðu í sex tígla á NS-hendurnar: 
Sagnir eru eðlilegar og nokkuð glaðbeittar, enda er slemman vægast sagt, hörð. Hjarta út hefði verið best fyrir vörnina, en vestur kaus skiljanlega að byrja á laufás. 
Wilson trompaði laufásinn og spilaði strax hjartadrottningu, en vestur sýndi engin viðbrögð. Wilson stakk því upp ás, spilaði laufdrottningu úr borði og henti hjartagosa heima þegar austur dúkkaði. 
Næst tók Wilson trompkónginn og tók eftir því að gosinn féll. Hann ákvað að bíða með trompið og spilaði spaðagosa. Vestur drap og spilaði hjarta, sem Wilson stakk, tók spaðakóng, trompaði spaða í blindum og svínaði svo fyrir trompdrottninguna. 
Þetta skilaði sér í tólf slögum.
