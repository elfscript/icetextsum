Í borgarstjórnarkosningunum 1994 varð draumur félagshyggjufólks að veruleika með glæsilegum sigri Reykjavíkurlistans. Þetta örlagaríka vor höfnuðu borgarbúar Reykjavíkuríhaldinu eftir áratuga setu þess á valdastóli. Sigurinn var endurtekinn 1998 og 2002. Í Reykjavíkurlistanum sameinuðust jafnaðar-, kvenfrelsis- og félagshyggjuöflin í borginni undir forustu Ingibjargar Sólrúnar Gísladóttur. 
Á þeim rúma áratug sem liðinn er hefur velferð fjölskyldnanna í borginni verið í forgangi. Með það að leiðarljósi að almannavaldið eigi að þjóna almenningi hefur orðið gjörbylting á lífsgæðum borgarbúa. Þjónusta grunnskólanna hefur verið aukin og efld, leikskólarnir standa opnir börnum strax á öðru ári, aðstaða til íþróttaiðkunar stórbætt, félagsleg aðstoð aukin og almenningi hefur í sívaxandi mæli verið veitt hlutdeild í þeirri auðlegð sem í menningunni felst. Reykjavíkurborg er ekki lengur krúnudjásn valdakerfis Sjálfstæðisflokksins heldur er henni stjórnað með lífsgæði borgarbúa í öndvegi. Þá er ógetið þess leiðtogahlutverks sem Reykjavíkurborg hefur tekið sér á herðar í jafnréttismálum. Það hefur sýnt sig að það skiptir máli þegar litið er tillaunajafnréttis að kona sé við stjórnvölinn hjá einum stærsta vinnuveitanda landsins. 
Það hefur ekki alltaf verið létt verk að ná fram þeirri gerbreytingu sem orðið hefur í borginni á þessum rúma áratug. Það hefur þurft að takast á við sterk öfl gamla tímans og frá árinu 1994 hafa margir liðsmenn úr öllum þeim flokkum sem standa að Reykjavíkurlistanum lagt hönd á plóg. Fjöldi fólks hefur setið í nefndum og komið að stefnumörkun borgarinnar í veigamiklum málum. Forysta borgarstjórans Ingibjargar Sólrúnar Gísladóttur í því verkefni skipti þó sköpum. Hún lagði sig alltaf fram um að leyfa öllum blómunum að blómstra í samstarfinu og laða fram það besta í hverjum einstaklingi. Jafnframt stóð hún vörðinn um grundvallaratriðin í samstarfinu; jafnrétti, jafnræði og réttlæti. Það tel ég góðan kost hjá leiðtoga. 
Við Samfylkingarfólk erum að velja okkur formann þessa dagana og mun niðurstaðan liggja fyrir á landsfundi í maí. Ég skora á allt Samfylkingarfólk að velja Ingibjörgu Sólrúnu. Hún hefur reynslu af því að marka jákvæð spor í líf borgarbúa og það er nokkuð sem allir landsmenn eiga að fá að njóta. Ekki veitir af. Höfundur er borgarstjóri.
