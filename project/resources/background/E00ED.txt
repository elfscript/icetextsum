NÚ ER komið að vortónleikum Kvennakórs Suðurnesja. Kórinn byrjar á sameiginlegum tónleikum í dag með Sönghópnum Norðurljósum, en það er um 50 manna blandaður kór af höfuðborgarsvæðinu, þótt flestir kórfélagar séu reyndar ættaðir úr Þingeyjarsýslum. 
Á dagskránni eru íslensk og erlend dægurlög og söngleikjatónlist. Tónleikarnir hefjast kl. 20. Stjórnandi Sönghópsins Norðurljósa er Arngerður María Árnadóttir. 
Sunnudaginn 10. apríl kl. 20.00 heldur Kvennakórinn síðan tónleika í Safnaðarheimilinu í Sandgerði, og sunnudaginn 17. apríl kl. 20.00 í Listasafninu í Duushúsum í Reykjanesbæ. 
Þema tónleikanna er söngleikir, en eftir hlé verða eingöngu sungin lög úr þekktum söngleikjum. Fyrir hlé syngur kórinn hinsvegar íslensk dægur- og þjóðlög og ítalskar aríur. Í heild sinni er dagskráin í léttari kantinum. Stjórnandi er Dagný Þórunn Jónsdóttir og undirleikari á píanó er Geirþrúður Fanney Bogadóttir. 
Að loknum vortónleikum er stefnan síðan sett á Landsmót kvennakóra sem haldið verður í Hafnarfirði 29. apríl - 1. maí nk. en þar munu koma saman kvennakórar víðs vegar að af landinu og auk þess íslenskur kvennakór frá Kaupmannahöfn til að syngja saman. 
Síðasta landsmót var einmitt haldið í Reykjanesbæ og sá Kvennakór Suðurnesja um skipulagningu þess. Þá tóku hátt í 400 konur þátt í mótinu, en nú er búist við að þær verði um 500.
