Ævareiðir sjítar réðust í gær á moskur súnníta víðs vegar um Írak til að hefna þess, að Gullna moskan, einn mesti helgistaður sjíta, hafði að hluta verið sprengd í loft upp. Skoruðu stjórnvöld og trúarleiðtogar á fólk að halda ró sinni en litið er á skemmdarverkið sem tilraun öfgamanna til að koma af stað borgarastyrjöld í landinu.
Í Bagdad varð æstur múgur súnnítaklerki og þremur öðrum mönnum að bana í einni moskunni og í Basra í Suður-Írak réðust sjítar inn á skrifstofu eins stjórnmálaflokka súnníta, drápu þar einn mann, og brutust síðan inn í fangelsi borgarinnar. Þar tóku þeir 11 útlendinga, súnníta, sem eru sagðir hafa barist með skæruliðum, og hengdu 10 þeirra. Sagt er, að ráðist hafi verið á 27 moskur súnníta en sumir nefna enn hærri tölu. 
Þriggja daga þjóðarsorg
Ali al-Sistani, æðsti kennimaður sjíta, skoraði í gær á trúbræður sína að sýna stillingu og Ibrahim al-Jaafari forsætisráðherra lýsti yfir þriggja daga þjóðarsorg. Sagði hann, að þrír menn hefðu verið handteknir, grunaðir um aðild að spengingunni. 
Líklegt er talið, að liðsmenn al-Qaeda í Írak hafi staðið að árásinni á moskuna og tilgangurinn sá að kynda undir átökum milli sjíta og súnníta og spilla fyrir myndun ríkisstjórnar í landinu. 
Bandaríkjastjórn fordæmdi í gær árásina sem «glæp gegn mannkyni» og aðrir þjóðarleiðtogar hafa harmað hana og hvatt Íraka til að verða ekki leiksoppur í höndum hryðjuverkamanna. 
Tony Blair, forsætisráðherra Bretlands, fordæmdi árásina í gær og hét því jafnframt, að Bretar myndu leggja fram fé til að byggja Gullnu moskuna upp aftur.
