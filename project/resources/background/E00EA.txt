UMFERÐARLJÓSIN á gatnamótum Borgarbrautar og Hörgárbrautar urðu óvirk í gærmorgun eftir að flutningabíll með tengivagn tók niður einn staurinn. Mikil hálka var á Akureyri í gær og rann flutningabíllinn til í beygju með fyrrgreindum afleiðingum. Í kjölfarið urðu tveir minni háttar árekstrar á gatnamótunum en ljósin voru komin í gagnið á ný síðdegis í gær. 
Þá varð vinnuslys í Gúmmívinnslunni eftir hádegið í gær, þegar maður sem var að vinna í körfu á lyftara í um þriggja metra hæð féll til jarðar. Hann var fluttur á slysadeild FSA en meiðsli hans voru óljós að sögn lögreglu. 
Þá varð umferðaróhapp við Stórutjarnir í Ljósavatnshreppi í gærmorgun þegar fólksbíll og jeppi skullu þar saman. Ökumaður fólksbílsins og farþegi í jeppanum voru fluttir til aðhlynningar á slysadeild FSA en meiðsli þeirra voru ekki talin mjög alvarleg.
