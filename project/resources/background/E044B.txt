REKSTUR Flögu Group olli 1,1 milljón dollara eða nærri 70 milljóna króna tapi á fyrsta fjórðungi ársins. Tekjur félagsins námu um 8,2 milljónum dollara á tímabilinu, tæpum 520 milljónum króna, og hafa þær aukist um 88% frá sama tímabili ársins 2004. 
EBITDA framlegð var neikvæð um 480 þúsund dollara, rúmar 30 milljónir króna, en var neikvæð um 577 þúsund dollara á fyrsta ársfjórðungi 2004. 
Eigið fé nam 41 milljón dollara, 2,6 milljörðum króna, hinn 31. mars, samanborið við 37,6 milljónir dollara í ársbyrjun. Eiginfjárhlutfallið var 66% sem er sama hlutfall og í árslok 2004. 
Félagið hafði áður tilkynnt að það byggist við um 1 milljóna dollara tapi, m.a. vegna kostnaðar við skipulagsbreytingar og uppsagnar starfsmanna. Tapið á fjórðungnum er því lítillega yfir áætluðu tapi félagsins. Fram kemur í tilkynningu að félagið muni ráðast í aðgerðir á árinu sem snúi bæði að aukningu tekna og lækkun kostnaðarhlutfalls. Væntir félagið þess að árangur þessara aðgerða verði sýnilegur á seinni helmingi ársins.
