Niðurstöður skoðanakönnunar sem IMG Gallup gerði nýlega fyrir iðnaðarráðuneytið varpa fram talsvert ólíkri mynd en þeirri, sem yfirleitt er dregin upp af viðhorfi íbúa á landsbyggðinni til uppbyggingar stóriðju í viðkomandi heimabyggð.
Uppi hafa verið háværar raddir um að álver verði reist á Norðurlandi þegar yfirstandandi stóriðjuframkvæmdum á Austurlandi verði lokið. Gjarnan er gefið í skyn að það sé einlægur og sameiginlegur vilji heimamanna að ráðist sé í stóriðjuframkvæmdir, að þeir álíti stóriðju helstu vonina í atvinnumálum á svæðinu og jafnvel forsendu áframhaldandi byggðar. En samkvæmt könnun IMG Gallup, sem gerð var meðal íbúa í þremur byggðarlögum á Norðurlandi, virðist því fara fjarri að samstaða ríki meðal Norðlendinga um að stóriðja sé lausnin. 
Niðurstöðurnar voru á þá leið að rétt rúmlega helmingur íbúa Akureyrar og Eyjafjarðar kvaðst hlynntur því að álver yrði reist í nágrenni bæjarins, eða 51,6%. Rúmlega þriðjungur þeirra, eða 35,3%, kvaðst hins vegar andvígur slíkum hugmyndum og 13,2% tóku ekki afstöðu. Stuðningur við stóriðjuframkvæmdir reyndist mestur meðal Þingeyinga, en 66% þeirra lýstu sig fylgjandi byggingu álvers við Húsavík og 21,9% voru því mótfallin. Talsvert minni áhugi á stóriðju kom fram hjá Skagfirðingum, en aðeins 37,2% þeirra kváðust jákvæð eða mjög jákvæð gagnvart byggingu álvers á Skagafjarðarsvæðinu og 45,7% voru því andvíg eða mjög andvíg. 65,7% Eyfirðinga, 53,8% Skagfirðinga og 54% Húsvíkinga reyndust hlynnt því að álver risi í öðru byggðarlagi á Norðurlandi en þeirra heimabyggð. 
Þessar niðurstöður hljóta að vekja helstu formælendur stóriðjuframkvæmda til umhugsunar. Ljóst virðist að stór hluti Norðlendinga líti frekar til annarra kosta en stóriðju hvað varðar uppbyggingu og þróun atvinnulífs í landsfjórðungnum. Enda liggur fyrir að stóriðja skapar fremur einhæf störf og raunar til þessa nær eingöngu fyrir annað kynið, þótt hjá Reyðaráli séu nú uppi metnaðarfull áform um jafnt kynjahlutfall í störfum hjá nýju álveri. 
Margir hafa áhyggjur af að hin nýju störf vegi ekki upp á móti þeim miklu og oft óendurkræfu umhverfisáhrifum sem stóriðjan og tilheyrandi ráðstafanir til raforkuöflunar óneitanlega valda. Þá benda talsmenn annarra atvinnugreina á hættuna á neikvæðum áhrifum stóriðju og virkjana á uppbyggingu annarra atvinnugreina á viðkomandi svæði, ekki síst ferðaþjónustu. 
Niðurstöður þeirra kannana, sem gerðar hafa verið fyrir iðnaðarráðuneytið, benda því ekki til neinnar samstöðu á Norðurlandi um stóriðjuframkvæmdir. Niðurstöðurnar hljóta raunar að vera hvatning þeim sem vilja kanna vandlega aðra atvinnukosti, sem væru meira í takt við nýja tíma upplýsingasamfélags og hátækniiðnaðar.
