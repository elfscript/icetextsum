ALVARLEG umferðarslys og alvarlega slasaðir vegfarendur voru í sögulegu lágmarki árið 2004 en um er að ræða um 20% fækkun í þessum flokkum frá fyrra ári. Alvarlegum slysum fækkaði úr 120 í 97 og alvarlega slösuðum úr 145 í 115. Kemur þetta fram í skýrslu um umferðarslys á Íslandi árið 2004 sem Umferðarstofa kynnti í gær.
Í skýrslunni kemur fram að árið 2004 hafi bæði verið verra og betra í umferðinni en árið 2003. Fjöldi látinna og fjöldi banaslysa var sá sami milli ára. Eignatjón jókst hins vegar úr 7.145 í 7.848 eða um 10%. Fjöldi slasaðra minnkaði örlítið milli ára, úr 1.076 í 1.041 en hins vegar fjölgaði minniháttar slysum úr 667 í 693. 
Í skýrslunni segir að við samanburð á hinum Norðurlöndunum komi í ljós að hérlendis séu flest dauðsföll í umferðinni miðað við höfðatölu árið 2004. Á öllum Norðurlöndunum hafi banaslysum miðað við höfðatölu fækkað en hér nánast staðið í stað. 
23 einstaklingar létu lífið í umferðinni í fyrra. Þar af 16 karlmenn og 7 konur. Flestir voru á aldrinum 25 til 64 ára, eða 11 manns. 
Ef skoðaðar eru tölur um heildarfjölda slasaðra í umferðinni árin 2003 og 2004 kemur í ljós að slysum fækkaði um rúm 5% eða úr 1.221 í 1.156. Þá fækkaði fjölda slasaðra á hver 100 þúsund ökutæki á sama tímabili um rúm 10% eða úr 547 í 430. Þá minnkaði fjöldi slasaðra á hver 100 þúsund ökutæki um 52% ef miðað er við síðastliðinn áratug, eða 1.032 í 490 milli 1995 og 2004. 
Fræðsla og áróður mögulegir áhrifavaldar
Að mati Einars Magnúsar Magnússonar hjá Umferðarstofu eru mögulegir áhrifavaldir þessarar jákvæðu þróunar betri umferðarmannvirki, þróun öryggisbúnaðar ökutækja, áróður og fræðsla og betri ökukennsla og auknar kröfur um hæfni ökumanna. «Það er stöðugt verið að þróa og byggja upp betri umferðarmannvirki og á áætlun eru margar og miklar framkvæmdir í þeim efnum,» sagði Einar. «Þróun öryggisbúnaðar ökutækja vegur mjög þungt, því í að grunni til erum við að keyra á eldgamalli uppfinningu, sem einhvern tíma kallaðist sjálfrennireið. En það sem hefur mest breyst er öryggisbúnaður bifreiða og kröfur í þeim efnum. Þá hefur áróður og fræðsla verið efld og aukin hjá Umferðarstofu og fleiri aðilum, bæði með auglýsingum og beinum áróðri til ökumanna.» 
Í skýrslunni kemur fram að ekki hafi eins fá börn slasast í umferðinni á undanförnum árum líkt og 2004. Þannig slösuðust 40 börn árið 2003 en 28 í fyrra. Meðaltal slasaðra barna undanfarin tíu ár er 49 börn. 
Hvað varðar slys af völdum ölvunaraksturs mátti rekja 52 slys í fyrra til þeirrar ástæðu þar af þrjúbanaslys og 12 alvarleg slys. 
Ef borin eru saman árin 1995 og 2004 sést að alvarlega slösuðum miðað við 100 þúsund íbúa fækkaði úr 89 í 39. Þá hafa nær engin slys orðið þar sem 30 km hámarkshraði gildir. 
400 milljónir kr. árlega til sérstakra öryggisaðgerða
STURLA Böðvarsson samgönguráðherra sagði á blaðamannafundi í gær í tilefni af skýrslu Umferðarstofu að miklu máli skipti að stofnanir sem vinna að umferðaröryggismálum næðu árangri í sínum störfum.
«Við Íslendingar höfum verið að ná miklum árangri á sviði umferðaröryggismála,» sagði Sturla. «Og hvernig gerist það? Það gerist í fyrsta lagi með endurbótum á vega- og gatnakerfinu en fyrst og fremst gerist það með því að beina áróðri og fræðslu að ökumönnum og öllum þeim sem eru í umferðinni.» 
Sturla rifjaði upp að samgönguráðuneytið hefði í ársbyrjun 2004 tekið við því verkefni að sinna umferðaröryggismálum en fram að því var það á hendi dómsmálaráðuneytisins. Talið hefði verið eðlilegt að vænta árangurs á sviði umferðaröryggismála með því að tengja saman Vegagerðina og Umferðarstofu. Í samgönguáætlun til næstu fjögurra ára sem nú liggur fyrir Alþingi er gert ráð fyrir að til sérstakra umferðaröryggisaðgerða, þ.e. annarra en beinna framkvæmda, verði lagðar 400 milljónir króna á ári næstu fjögur ár til að ná árangri í umferðaröryggismálum, «til viðbótar við þá fjármuni sem Umferðarstofa hefur til kynningar og áróðurs,» sagði Sturla. 
Föstudagseftirmiðdagar varasamir
ÞAÐ gæti verið hvað hættulegast að vera í umferðinni á milli kl. 15 og 19 á föstudögum en á þeim tíma verða flest slysin samkvæmt skýrslu Umferðarstofu. Slysin eru greind niður eftir vikudögum og tíma sólarhringsins og sést að þetta eru einu klukkutímarnir þar sem fjöldi slysa er á bilinu 150-175 á síðasta ári. Virka daga er eftirmiðdagurinn varasamastur ef tekið er mið af fjölda slysa en milli miðnættis til 6 að morgni er hvað öruggast að vera á ferli út frá þessum tölulegu upplýsingum.
Ef skoðuð er samtala banaslysa, alvarlegra slysa, minniháttar slysa og eignatjóna eingöngu sést að tíminn frá 15 til 16 er langverstur hvað þetta varðar. Í fyrra urðu 824 atvik á þessum tíma þar af 50 minniháttar slys og langflest banaslys, eða fjögur talsins. Langflest alvarlegu slysin í fyrra urðu milli kl. 17 og 18, eða 13 talsins.
