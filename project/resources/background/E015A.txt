Á undangegnum árum hefur margsinnis verið talað um að bókmenntirnar séu orðnar að sjálfskapandi kerfi. Hins vegar datt engum tískumenningarvitanum í hug að líkja ríki skáldskaparins við sjálfsþurftarbúskap í sveit: Rafmagnið kemur frá dísilmótor í nálægum skúr, sauðfjárrækt sér um að framboð á næringarefnum sé fullnægjandi og viðhald fjölskyldunnar í fámenninu er í nauðum tryggt með sifjaspellum. Skáldskapurinn sem smáalheimur af holdi og blóði sem verst aðsókn eyðingaraflanna með öllum ráðum - líklegast verður maður að koma frá landnemalandi eins og Íslandi til að sjá að hjarðsæl heimkynni skáldskaparins geta líka leynst í harðneskjuheimi landbúnaðarins. Það kemur vissulega á óvart að sjá skopmyndateiknarann, málarann og rithöfundinn Hallgrím Helgason bregða sér í líki landbúnaðarhagfræðings, en það er ekki síður óvænt að sjá að hinn 600 síðna doðrantur Höfundur Íslands er í öllum greinum fullkomin andstæða skáldsögunnar vinsælu 101 Reykjavík. Þar reisti Hallgrímur hinum náttúrufirrta eðalslæpingja og dekadent borgarhetju tíunda áratugarins verðugt minnismerki sem reyndar var höggvið í íslenskt eldfjallagrjót, eins og fram kemur í bókarlok. Þar situr hetjan ein með fjarstýringuna sína úti í hrauni. [...]
Hallgrímur fer hér í lopapeysuna og smitar textann með fjósalykt og fiskifýlu en það er ekki gert til að lesendum sem eru orðnir vanir borgarsögum bregði. Hér er heldur ekki á ferð menningarþreytt smáskáld sem prédikar bókmenntalegt afturhvarf til náttúrunnar. Höfundur Íslands er annað, hún er hylling á íslenskri bókmenntasögu: Hún lýsir hvernig heimsvís fagurfræði nútímaskáldskapar etur stöðugt kappi við ósveigjanlegt raunsæi sveitanna, en í þeim liggja rætur íslenskrar menningar.[...] 
Undir lok bókarinnar gefur svo Hallgrímur í botn og sýnir glögglega hversu stórkostlegur írónisti hann er. Meira að segja borgarfríkið hans birtist á ný, nú sem skopstæling «með tyggjó í trantinum, ormatónlist í eyrunum, klámmyndir fyrir augunum, kraftalyf í blóðinu og bjánaglott á vör». En lesandinn kemur ríkari til baka eftir langa dvöl í grýttum heimkynnum sagnamennskunnar. Því þegar allt kemur til alls eiga sögur borganna líka þangað rætur að rekja. 
Andreas Rosenfelder 
Frankfurter Allgemeine Zeitung 
www.edda.is
