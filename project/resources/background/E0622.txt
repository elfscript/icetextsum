HALLDÓR Ásgrímsson forsætisráðherra veitti í fyrradag 35 fyrirtækjum viðurkenningu fyrir að styrkja Fjölskylduhjálp Íslands. 
Félagið er líknarfélag stofnað í september 2003 af konum sem hafa að baki yfir 70 ára reynslu af sjálfboðastörfum í þágu þeirra sem minna mega sín á öllu landinu. Markmið Fjölskylduhjálparinnar er að hlúa að einstaklingum og fjölskyldum sem búa við lökust kjörin í landinu hverju sinni og létta þeim lífsbaráttuna. 
Að sögn Ásgerðar Jónu Flosadóttur stendur nú yfir söfnun í Sumarbúðasjóð Fjölskylduhjálpar Íslands og beinir félagið tilmælum til fyrirtækja og einstaklinga um að leggja málefninu lið.
