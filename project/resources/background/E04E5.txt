Eftir Margréti Þóru Þórsdóttur maggath@mbl.is HINGAÐ og ekki lengra var yfirskrift fundar sem efnt var til í Ketilhúsinu á Akureyri síðdegis í gær, en fundarefnið var með hvaða hætti draga mætti úr eða stöðva það ofbeldi og vímuefnavanda sem mikið hefur verið til umræðu undanfarið í kjölfar þess að upplýst hefur verið um tvær alvarlegar líkamsárásir í bænum.
Þrír fulltrúar foreldrafélaga grunnskólanna héldu stutt erindi og nefndu tveir þeirra að fréttir um ofbeldisverkin hefðu komið sér mikið á óvart, þeir hefðu haldið að umhverfið á Akureyri væri öruggt. Hólmfríður Haraldsdóttir frá Giljaskóla kvaðst aftur á móti ekki hafa verið hissa, langt væri síðan hún hefði haft af því fregnir að mikil neysla fíkniefna væri meðal ungs fólks á Akureyri. 
Lífsstíllinn ofbeldistengdur
Hörður Oddfríðarson, deildarstjóri SÁÁ, sagðist fagna aukinni umræðu um fíkniefnamál í bænum, þó tilefnið nú væri vissulega alvarlegt. Nefndi Hörður í erindi sínu að aukið ofbeldi nú ætti ekki rót sína að rekja til þess að einstaklingarnir sem því beittu væru svo slæmir, illa uppaldir eða ættu slæma foreldra. Hörður sagði að frá árinu 1993 hefði starfsfólk SÁÁ tekið eftir því að neysla amfetamíns hefði stóraukist og væri nú orðin að faraldri. Það ylli miklum skaða og framheilinn yrði þar verst úti. Neysla þessara hörðu efna gerði að verkum að menn gætu ekki metið aðstæður rétt, gætu ekki gert mun á réttu og röngu, getan til að stoppa sig af minnkaði verulega. 
Neyslan er mest í aldurshópnum 18 til 30 ára að sögn Harðar. Hann sagði að neysla efnisins fylgdi nánast undantekningarlaust áfengisneyslu. Notkun vímuefna, hvort sem væri áfengi eða önnur efni, leiddi á stundum af sér hömluleysi og ofbeldi fylgdi í kjölfarið. Lífsstíll þeirra sem neyttu vímuefnanna væri ofbeldistengdur, menn lentu iðulega í aðstæðum sem þeir réðu ekki við. 
Hörður sagði það langtímaverkefni að ráða bót á vímuefnavandanum og þar þyrftu allir að leggjast á eitt, foreldrar, skólinn, kirkjan, lögregla, heilsugæsla og meðferðaraðilar. Fólk yrði að afla sér þekkingar og taka þátt í umræðum um vandann. «En vandinn hverfur ekki bara við það að tala, það er alveg ljóst að það mun taka mikla orku, bara að halda í horfinu,» sagði Hörður. 
Stolt af unga fólkinu
Edda Hermannsdóttir, nemandi í MA og liðsmaður í Birtingu, félagsskap ungs fólks á Akureyri sem efndi til mótmælastöðu gegn ofbeldi á Ráðhústorgi síðastliðinn föstudag sagði ofbeldi einkennast af meiri grimmd nú en var. Það mætti án efa rekja til aukinnar fíkniefnaneyslu. Hún sagði mikla umræðu m.a. í framhaldsskólunum um ofbeldi og þar sýndist sitt hverjum. Þeir væru til sem teldu best að skipta sér ekki af «undirheimum» Akureyrar, leyfa þeim sem tilheyrðu þeim að lifa í sínum heimi með öllu því sem fylgdi. «Ég er stolt af unga fólkinu hér í bænum, við fengum yfir 1.000 manns á Ráðhústorg sem mótmæltu í þögn með rauða spjaldið á lofti,» sagði Edda.
