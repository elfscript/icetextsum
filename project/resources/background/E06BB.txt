ÞAÐ jaðraði við háspennu, lífshættu í Austurbergi í gær þegar ÍR tók á móti Stjörnunni í DHL deild karla. Á lokasekúndum leiksins gafst gestunum úr Garðabænum færi á að fara með bæði stigin heim en firnafast skot Tite Kalandadze eftir aukakast small í þverslá ÍR sem slapp með skrekkinn. Fram heldur stöðu sinni í efsta sæti deildarinnar eftir stórsigur gegn Aftureldingu, 27:18, og HK lagði KA á heimavelli, 35:32.
Eftir Ingibjörgu Hinriksdóttur og Víði Sigurðsson Ég er ánægður með að við náðum stigi útúr þessum leik,» sagði Hrafn Margeirsson í leikslok en hann tók þátt í leiknum af lífi og sál frá varamannabekk ÍR-inga. Hrafn má líka vera sáttur við stigið. ÍR-ingar byrjuðu leikinn af krafti og virtust ætla að halda Stjörnumönnum við efnið og saxa á fjögurra stiga forskot þeirra í deildinni. Þeir leiddu með einu marki í leikhléi, 15:14 og náðu þriggja marka forskoti snemma í síðari hálfleiknum. 
Kalandadze í ham
En Garðbæingar voru ekki á því að gefa eitt eða neitt í þessum leik. Þeir voru vel hvattir áfram af líflegum stuðningsmönnum í stúkunni og áttu hreint frábæran kafla um miðjan síðari hálfleik. Varnarvinna þeirra á þessum tíma var fyrsta flokks, þeir skoruðu fjögur mörk í röð og breyttu stöðunni úr 21:19 í 21:23. Þessi breyting var fyrst og fremst vegna frábærrar frammistöðu stórskyttunnar Tite Kalandadze og markvarðarins Jacek Kowal, sem varði eins og berserkur í marki Stjörnunnar. 
Þegar um sex mínútur voru eftir af leiknum og Stjarnan með þriggja marka forystu, 23:26, tók Finnbogi Sigurbjörnsson þjálfari ÍR til þess ráðs að taka Tite úr umferð. Sú breyting heppnaðist fullkomlega og jöfnuðu lærisveinar hans leikinn á næstu fjórum mínútum. Stjarnan komst yfir á ný með vítakasti frá Tite Kalandadze en Björn Óli Guðmundsson jafnaði leikinn fyrir ÍR þegar 27 sekúndur voru til leiksloka. Sá tími dugði þó Stjörnumönnum ekki til að knýja fram sigur. Jafntefli var staðreynd, 27:27 og voru það sanngjörn úrslit. 
«Við vorum betri í fyrri hálfleiknum og byrjuðum betur í þeim seinni en þá ná Stjörnumenn sér á strik og það var ekki fyrr en eftir að við tókum Tite úr umferð sem okkur tókst að komast að nýju inn í leikinn,» sagði Hrafn Margeirsson. Aðspurður hvort hann telji að hléið sem varð á deildinni vegna EM hafi haft áhrif á frammistöðu liðanna kvað hann svo ekki vera. «Að minnsta kosti ekki fyrir okkur. Við fórum til Kanaríeyja í 10 daga, æfðum þar tvisvar sinnum á dag og komum vel undirbúnir fyrir lokasprettinn.» 
Hjá ÍR léku þeir Gísli Guðmundsson og Ísleifur Sigurðsson best en hjá Stjörnunni voru það fyrst og fremst þeir Tite Kalandadze og Jacek Kowal sem báru uppi leik liðsins. 
HK vann KA: «Okkar besti leikur í vetur»
HK-ingar galopnuðu baráttuna um áttunda sætið í 1. deildinni með því að sigra KA verðskuldað í Digranesi, 35:32. Kópavogsbúar lögðu grunninn að sigrinum með góðum fyrri hálfleik en þá náðu þeir forystu sem þeir létu aldrei af hendi. Elías Halldórsson skoraði þá grimmt úr hraðaupphlaupum og Hörður Flóki Ólafsson varði vel. 
Staðan var 19:12 í hálfleik og þótt norðanmenn næðu með framsæknum varnarleik að minnka muninn í eitt mark um miðjan síðari hálfleik og aftur 4 mínútum fyrir leikslok, héldu HK-piltar haus. Mest fyrir tilstilli Tomas Eitutis og Valdimars Þórssonar sem svöruðu varnaraðgerðum KA með góðum gegnumbrotum og langskotum, ásamt því að Hörður Flóki hrökk aftur í gang þegar mest lá við. 
«Þetta var örugglega okkar besti leikur í vetur. Markvarslan, vörnin og hraðaupphlaupin skiluðu okkur þessum sigri og liðið sýndi styrk í seinni hálfleik sem vonandi heldur áfram í næstu leikjum. Við höfum leikið undir væntingum en nú er komin rétt stígandi í okkar lið,» sagði Elías Halldórsson sem skoraði 9 mörk fyrir HK. 
KA-menn voru slakir í fyrri hálfleik og gerðu sér þar með þann síðari of erfiðan - þrátt fyrir góða viðleitni. Jónatan Magnússon dreif þá liðið áfram og Nikola Jankovic var drjúgur í hraðaupphlaupum. En KA er að sogast niður í slaginn um að leika í 1. deild næsta vetur og þar stefnir í engu minni spennu en á toppnum.
