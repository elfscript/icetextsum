MORGUNBLAÐIÐ birti nýlega grein eftir Ingimar Jónsson íþróttafræðing sem hann nefnir «Vinargreiðar hjá íþróttanefnd ríkisins». Þar vænir Ingimar nefndarmenn um að misnota aðstöðu sína við úthlutun styrkja úr íþróttasjóði. Ekki nefnir hann þó eitt einasta dæmi um slíka misnotkun heldur tínir upp tölur um hvað ÍSÍ, UMFÍ og KHÍ hafi fengið mikla styrki við síðustu úthlutun og klykkir svo út með því að segja að hann sé ekki með þessum skrifum að fárast yfir þeim styrkjum sem þessir aðilar hafi fengið úr íþróttasjóði á undanförnum árum, styrkirnir hafi eflaust komið í góðar þarfir en íþróttanefnd hafi á sama tíma hafnað umsóknum annarra sem ekki nutu þeirrar sérstöðu að eiga fulltrúa í nefndinni.
Ég get ekki setið þegjandi undir því að það ágæta fólk sem situr með mér í íþróttanefnd sé sakað um að hygla sér og sínum eins og segir í millifyrirsögn í grein Ingimars. Ég vil því gera örlitla grein fyrir því hvernig styrkumsóknir eru meðhöndlaðar hjá íþróttanefnd. Þegar umsóknarfrestur er liðinn gerir deildarstjóri íþróttamála í menntamálaráðuneytinu lista yfir umsækjendur, verkefni sem sótt er um og yfirlit yfir hvaða styrki umsækjendur hafi fengið á undanförnum árum. Nefndin fer síðan ítarlega yfir þennan lista og skiptir sér síðan í starfshópa til að fjalla um umsóknirnar þannig að nefndarmenn séu ekki að fjalla um umsóknir sem tengjast þeim aðilum sem þeir eru fulltrúar fyrir í nefndinni. Þessir starfshópar leggja síðan tillögur sínar fyrir íþróttanefnd þar sem þær eru ræddar og í framhaldi af því sendir nefndin tillögu til menntamálaráðherra sem endanlega ákveður úthlutun úr íþróttasjóði. Það er því af og frá að um vinargreiða sé að ræða eða að nefndarmenn séu að hygla sér og sínum eins og Ingimar lætur liggja að. 
Þá segir Ingimar: «Yfirleitt fer lítið fyrir íþróttanefnd ríkisins. Hún básúnar ekki verk sín. Um úthlutanir hennar úr íþróttasjóði gegnir sama máli. Þeim er ekki flíkað. Frá þeim er ekki skýrt í dagblöðum eins og tíðkast þegar aðrir almennir sjóðir eiga í hlut.» Þarna er um misskilning að ræða. Íþróttanefnd úthlutar engu úr íþróttasjóði. Í íþróttalögum segir: «Hlutverk íþróttanefndar er að veita menntamálaráðuneytinu ráðgjöf í íþróttamálum. Nefndin gerir tillögur til ráðuneytisins um fjárframlög til íþróttamála í fjárlögum og um úthlutun fjár úr íþróttasjóði:« Eins og þarna má sjá er það ekki hlutverk íþróttanefndar að berja bumbur eða flíka verkum sínum, heldur vera menntamálaráðherra til ráðgjafar varðandi íþróttamál og úthlutun úr íþróttasjóði. 
Ingimar Jónsson hefur á undanförnum árum sótt um styrk úr íþróttasjóði til ýmissa ritstarfa, nú síðast til að rita sögu átaka um Ólympíuleikana í Moskvu árið 1980. Íþróttanefnd hefur ekki lagt til að umsóknir Ingimars verði styrktar, aðrar umsóknir hafa einfaldlega verið taldar styrkhæfari. Þess má geta að við síðustu úthlutun lágu fyrir umsóknir upp á 95 millj. kr. en til ráðstöfunar voru 18 millj. 
Þessi grein er fyrst og fremst rituð til að mótmæla því alfarið að það fólk sem situr með mér í íþróttanefnd og deildarstjóri íþróttamála í menntamálaráðuneytinu hygli sér og sínum eins og Ingimar lætur liggja að í grein sinni. Þetta fólk hefur unnið af alúð og óhlutdrægni að þeim fjölmörgu verkefnum sem íþróttanefnd hefur fengist við á undanförnum árum. 
Höfundur er formaður íþróttanefndar.
