Sýningin Norðurland 2005 var opnuð í Íþróttahöllinni á Akureyri síðdegis í gær og verður hún opin um hvítasunnuhelgina. Sýningarbásar eru 65 talsins en sýnendur eru fleiri þar sem margir hafa samvinnu um kynningar. 
Sýningunni er ætlað að varpa ljósi á Norðurland og hvað fjórðungurinn hefur upp á að bjóða á hinum ýmsu sviðum að því er fram kom í máli Jóhanns Ólafs Halldórssonar frá Athygli sem ásamt handknattleiksdeild Þórs stendur að sýningunni. «Þetta er ein þeirra leiða sem við höfum til að láta rödd okkar heyrast,» sagði Jóhann Ólafur. 
Valgerður Sverrisdóttir iðnaðarráðherra opnaði sýninguna, sem er atvinnu-, þjónustu- og mannlífssýning, «sem ætlað er að varpa ljósi á fjölbreytileikann á Norðurlandi og ætti að höfða til fólks um land allt,» sagði Valgerður. Því væri hvítasunnuhelgin, sú mikla ferðahelgi, vel til þess fallin að efna til slíkrar sýningar. Nefndi ráðherra að mörg svonefnd sprotafyrirtæki væru á meðal sýnenda nú, «sem nú hafa borið ávöxt og veita fólki atvinnu». Valgerður sagði mikilvægt að sinna þessum sprotafyrirtækjum og nýsköpun væri forsenda fyrir fjölbreyttu atvinnulífi, en þar skipti máli að styðja við bakið á mönnum sem væru að fara af stað með nýjungar í atvinnulífi. 
Sýningin verður opin í dag, laugardag, frá kl. 11 til 18 og á morgun, sunnudag, frá kl. 12 til 17. 
Á sýningunni kennir margra grasa, matvælafyrirtæki kynna það nýjasta í framleiðslu sinni, viðburðir á Norðurlandi verða kynntir, sveitarfélög eru með kynningarbása, fornbílar verða á svæðinu, veltibíll VÍS, og sýnikennsla verður í matreiðslu þorskrétta. Tónlistaratriði, m.a. þar sem Paparnir og Hvanndalsbræður koma við sögu eru einnig í boði.
