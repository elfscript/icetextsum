Saga stjórnarinnar mun snúast um þessa spurningu: «Hvenær fer hann?» Það verður engin endurnýjun, engin ný hugsun meðan henni er ósvarað. 
Clare Short , fyrrverandi þróunarmálaráðherra, eftir sigur Verkamannaflokksins í Bretlandi, en innan flokksins eru uppi kröfur um að Tony Blair, forsætisráðherra, segi af sér fyrr en seinna. 
Mér finnst alveg ótrúlegt að nokkur hafi getað lifað þetta af. 
Sigurjón Andri Guðmundsson lögreglumaður á Seyðisfirði um vinnuslys við Kárahnjúkastíflu á mánudag þar sem fjórir menn féllu 9 og 11 metra. 
Ég særðist illa í orrustu, þegar ég barðist fyrir sovéska föðurlandið. Á ég ekki rétt á að vera hérna? 
Einn margra gamalla hermanna , sem fékk ekki boðskort og gat ekki verið viðstaddur hátíðarhöldin við múra Kremlar í tilefni þess að 60 ár eru liðin frá sigri bandamanna í heimsstyrjöldinni síðari í Evrópu. 
Sumir halda að við séum mjög reiðir en við erum ekki reiðir heldur erum bara að fá útrás. 
Meðlimir hljómsveitarinnar Lokbrá í Morgunblaðsviðtali. 
Hugrekki ykkar fyllir lýðræðissinna hugmóði og sendir skilaboð sem bergmála út um allan heim: framtíðin ber í skauti sér frelsi allra þjóða og manna á jörðinni. 
George W. Bush Bandaríkjaforseti í ávarpi á Frelsistorginu í Tbilisi í Georgíu. 
Mistök eru til að læra af þeim, vítin til að varast þau. 
Ögmundur Jónasson , formaður þingflokks Vinstri grænna í kveðjuræðu til Halldórs Blöndal, forseta þingsins. Í forsetatíð sinni vítti Halldór Ögmund fyrir ummæli sín á þingi. 
Allir ættu að geta sótt stofnun sem einkennist af öryggi og virðingu fyrir fólki. 
Ibrahim Baylan , menntamálaráðherra Svíþjóðar, sem lagt hefur fram stjórnarfrumvarp sem m.a. kveður á um rétt nemenda til að fá bætur hafi þeir orðið fyrir einelti í skólum. 
Í nútímaþjóðfélagi eru flestir í kyrrsetu í 8-10 klst. á dag og þótt fólk fari í ræktina í hálftíma til klukkutíma á dag þá er sú hreyfing ekki að vinna upp öll kyrrsetuáhrifin sem það verður fyrir daglangt. 
Úr erindi Jean-Michel Oppert , prófessors við Parísarháskóla, á málþingi, sem læknadeild HÍ, Landlæknisembættið og franska sendiráðið gengust fyrir og bar yfirskriftina Offita og ofþyngd frá fæðingu til fullorðinsára, orsakir og meðferð. 
Sérhver sem leyfði sér að segja að Blair væri eitthvað minna en fullkominn var hrópaður niður. 
Ken Purchase , einn af þingmönnum breska Verkamannflokksins, eftir fyrsta fund Tonys Blairs forsætisráðherra með þingflokknum eftir kosningarnar í þessum mánuði. 
Ég minni bara á að sjaldan veldur einn þegar tveir deila. Ef hann er að gagnrýna mig fyrir að tala ekki við hann get ég alveg eins gagnrýnt hann fyrir að tala ekki við mig. 
Magnús Þór Hafsteinsson , varaformaður Frjálslynda flokksins, eftir ummæli Gunnars Arnar Örlygssonar í Morgunblaðinu um að önnur ástæða úrsagnar hans [Gunnars]úr Frjálslynda flokknum og inngöngu í Sjálfstæðisflokkinn væri samstarfsörðugleikar við Magnús Þór.
