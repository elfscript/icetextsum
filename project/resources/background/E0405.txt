Árni M. Mathiesen sjávarútvegsráðherra skoðaði Evrópu-sjávarútvegssýninguna í Brussel í gær og kom að sjálfsögðu við í básum íslenzku fyrirtækjanna, sem eru fjölmenn að vanda. Árni segir það ljóst að sýningin hafi aldrei verið jafn stór og í ár og sömuleiðis hafi Íslendingar aldrei verið jafn umsvifamiklir á svæðinu og nú. Þannig séu hátt í 100 starfsmenn frá Marel á sýningunni. Einnig séu bankar og flutningafyrirtæki meira áberandi en áður. Árni segir bása íslenzku fyrirtækjanna vera til fyrirmyndar í alla staði og framleiðsla þeirra og þjónusta veki mikla athygli.
Hundruð gesta komu á kynningarbás HB Granda á fyrsta degi sjávarútvegssýningarinnar. Starfsfólk HB Granda hefur tekið á móti fjölda áhugasamra kaupenda á sýningunni og kynnt fyrir þeim afurðir fyrirtækisins. Gert hefur verið kynningarefni fyrir félagið og vörur þess og hannaðar umbúðir undir eigin merkjum. 
«Í markaðsstarfi HB Granda er lögð áherzla á að vera í nánu sambandi við þá kaupendur sem eru nálægt hinum endanlegu neytendum og geta unnið með fyrirtækinu að því að uppfylla kröfur þeirra,» segir í frétt frá Granda. 
Sýningunni í Brussel lýkur í dag.
