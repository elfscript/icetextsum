GRÍÐARLEGUR áhugi er í Árósum á viðureign Århus GF og Kolding um danska meistaratitilinn í handknattleik karla og er uppselt á tvo fyrstu leiki liðanna. 
Fyrsti leikurinn verður í Kolding á sunnudag og er fyrir nokkru uppselt á hann en íþróttahúsið í Kolding rúmar 2.500 áhorfendur. Í fyrradag seldust miðar á annan leik liðanna, sem fram fer í Árósum á miðvikudag, upp á rétt innan við klukkustund en alls voru 4.800 miðar í boði, þar af fékk Kolding 10% miðanna. 
«Þetta var hreint stórkostlegt. Við hefðum getað selt tvöfalt fleiri miða,» segir Henrik M. Jacobsen, framkvæmdastjóri Århus GF, í samtali við Århus Stiftstidende . 
Gríðarlegur áhugi er á leiknum í Árósum og til stendur að koma upp sýningartjaldi í gamla íþróttahúsinu í Árósum og sýna leikinn. Reiknað er með að 600 til 700 áhorfendur komist þar að og með því verði komið til móts við þá sem æfa með yngri flokkum Århus GF og fleiri lið í nágrenninu sem venjulega fá frítt inn á heimaleiki liðsins en fá ekki nú. 
Tveir Íslendingar leika með Århus GF, Róbert Gunnarsson, sem yfirgefur liði í sumar og gengur í raðir Gummersbach, og Sturla Ásgeirsson. Komi til oddaleiks á milli liðanna fer hann fram í Kolding sunnudaginn 22. maí.
