ÞVÍ verður ekki haldið fram hér, að fjölmiðlar finni sér ekki næg umfjöllunarefni. Á síðustu vikum má nefna sigur Hamas í palestínsku kosningunum, síðar logaði allt í illindum út af vestrænni móðgun við milljarð jarðarbúa og nú þegar enginn nennir lengur að hlusta á fleiri fréttir af æstum múg og uppþotum vill svo heppilega til að tími farfuglanna er að renna upp með yfirvofandi fuglaflensu. Við erum kaffærð í fréttum af fiðurfé ásamt meðfylgjandi dramatískum frásögnum af hugsanlegu mannfalli. Tölur hafa heyrst um að flensan geti lagt að velli allt að 140 milljónir manna, en svo gæti líka farið að mannfallið yrði ekki neitt. Einhvern veginn fær maður á tilfinninguna að fréttamenn óski hins fyrra, því þá væri hægt að birta nýjustu dánartölur í hverjum fréttatíma. 
Smá slakki varð á þessum hasateraða fréttaflutningi um líf og dauða í útlöndum um síðustu helgi. En þá var eins og hinir mjúku menn á Morgunblaðinu hafi kannski gírað sig fullmikið upp í hita leiksins. Á sjálfum drottinsdeginum birtist Reykjavíkurbréf sem var aldeilis ótrúlegt. Má segja að bæði hafi þar verið beitt sleggju og valtara. Fyrir þá sem létu undir höfuð leggjast að lesa miðopnu blaðsins þennan dag, upplýsi ég að umfjöllunarefnið var réttindabarátta samkynhneigðra. Eða svo mætti ætla. Í raun var þetta gróf árás á þá sem leyft hafa sér að hreyfa andmælum um framkomið frumvarp um réttindi samkynhneigðra. Fólk sem í góðri trú hefur notað blaðið til að koma skoðunum sínum á framfæri. 
Eftir að hafa fylgst með umfjölluninni um tjáningarfrelsi sem tröllriðið hefur öllum fjölmiðlum undanfarnar vikur, læðist að manni sá grunur að Moggamenn hafi ekki skilið haus né sporð á hugtakinu. Vissulega er blaðinu frjálst að hafa skoðun á málum og svo sannarlega hefur það lýst skoðun sinni á þessu tiltekna máli ítrekað, en það fer ekki á milli mála að þarna gekk blaðið of langt. Tjáningarfrelsið gengur nefnilega í báðar áttir. 
Í allan vetur hefur umræða um frumvarp sem tekur á málum samkynhneigðra verið á síðum blaðsins. Samkynhneigðir þrá jafnrétti og réttlæti og mannréttindi. Frumvarpið gefur þeim allt þetta og meira til. Það gefur þeim líka börn sem þeir eru, eðli málsins samkvæmt, ófærir um að geta af sjálfsdáðum. Ofan á þetta þrá þeir líka ást kirkjunnar og gera kröfu um blessun hjónabandsins. Til þess eru þeir tilbúnir, með hjálp Morgunblaðsins, að beita kirkjuna ofbeldi. Og svo á kirkjan að elska þá á móti «af því að það hafi Kristur boðað». Minnir þetta ekki dálítið á hjónaböndin, þar sem annar beitir ofbeldi og gerir síðan kröfu um ótakmarkaða ást hins kúgaða? Allir kannast við umfjöllunina um þessa hlið «ástarsambanda» í íslenskum fjölmiðlum. 
Það hefur verið fróðlegt að fylgjast með umfjölluninni í vetur. Hún hefur verið lýsandi dæmi um það hvernig pólitískri rétthugsun er komið á. Krafa um jafnrétti er sett fram og barið á kirkjunni í leiðinni. Komi andsvar, skortir ekki penna til að lýsa menn umsvifalaust fordómafulla, forpokaða og hommahatara (eins og ég eflaust verð eftir þessa grein). Morgunblaðið hefur svo fylgt þessum skrifum eftir með viðtölum við sárþjáða samkynhneigða trúmenn og, eins og í Reykjavíkurbréfinu, vitnað til skoðanakannana sem segja Íslendinga upp til hópa vera fylgjandi kirkjulegum brúðkaupum samkynhneigðra. Hvað voru það nú mörg prósent aftur? Blaðinu tekst á undraverðan hátt að leiða hjá sér allar þær kannanir sem segja að Íslendingar séu alveg sérstaklega trúuð þjóð, þeir bara eiga trú sína fyrir sig og iðka hana í einrúmi. Samkvæmt því má ætla að þeir sem trúa í raun og veru séu þeir sem í könnuninni, sem Morgunblaðið vitnar til, segjast sækja kirkju reglulega og vera andsnúna kirkjulegri athöfn fyrir samkynhneigð pör, á meðan allir hinir eru bara tækifærissinnar í trúmálum og því slétt sama hvað verður um trúarhefðir og trúarkenningar. Þeir hafa nefnilega hver sinn máta á að trúa. 
Hefur Morgunblaðið íhugað hvert herferð þess getur leitt? Eða hefur Morgunblaðið tekið sér stöðu hvað varðar fjölkvæni svo dæmi sé tekið? Ef það er samkvæmt sjálfu sér, verður blaðið þá ekki að berjast fyrir réttindum mormóna og múslíma til að lúta lögmálum sinnar trúar? Ég hef fulla samúð með samkynhneigðum sem hafa alltof lengi þurft að fyrirverða sig fyrir hneigðir sínar vegna fordóma annarra, en er það góð latína að verja rétt eins með því að kúga annan? 
Á póstmódernískum tímum er gott að hafa eitt afl, eina stofnun, sem lætur ekki berast fyrir vindinum. Stoð sem fólk í neyð getur leitað til og vitað fyrir hvað hún stendur. Samkynhneigðir sem aðrir geta leitað til kirkjunnar. Kirkjan hefur lýst því yfir að hún blessi alla sem til hennar koma. Er ekki mál að linni? Höfundur er lífeindafræðingur.
