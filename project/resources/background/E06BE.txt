SÍMINN og Penninn hafa undirritað samning um sölusamstarf þar sem Penninn verður einn af endursöluaðilum Símans. Samstarfið felur í sér að verslanir Pennans víða um land munu bjóða vörur og þjónustu Símans. Samningurinn nær í fyrstu til verslana Pennans í Reykjanesbæ og á Akranesi og verslunar TRS-Pennans á Selfossi.
Penninn mun bráðlega taka við starfsemi Símans í Reykjanesbæ og á Akranesi en þegar hefur verið ákveðið að TRS-Penninn taki við starfsemi Símans á Selfossi 1. mars. Viðskiptastjórar á fyrirtækjasviði Símans á Akranesi, Selfossi og í Reykjanesbæ munu áfram sinna þjónustu við fyrirtæki sem eru í viðskiptum við Símann. 
Penninn rekur 14 eigin verslanir um allt land og eina húsgagnaverslun. Auk þess er Penninn í samstarfi við fjórar verslanir úti á landi, svokallaða Pennavini.
