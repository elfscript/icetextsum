EINS og greint var frá í síðasta bílablaði voru staddir hér á landi í síðustu viku þáttarstjórnendur Top Gear-bílaþáttarins á BBC2 við upptökur á efni í nýjustu seríu þáttanna. Við fylgdum þeim eftir við upptökur í Hvalfirðinum en síðan lá leiðin m.a. austur fyrir fjall þar sem þeir kappar, Jeromy Clarkson, James May og Richard Hammond, fóru í kappakstur við ósa Ölfusár. Atriðið var tekið upp af landi og úr þyrlu og gekk ýmislegt á, eins og meðfylgjandi myndir sýna. 
Top Gear-menn eru þegar farnir að vinna úr upptökunum hér á landi og eru ánægðir með afraksturinn, svo ánægðir að þeir telja sig hafa í höndunum eitthvert það besta myndefni sem þeir hafi nokkru sinni tekið upp. 
Þeir sem hafa aðgang að gervihnattarsjónvarpi ættu að geta séð þá félaga í góðum gír á Íslandi í Top Gear einhvern tíma um miðbik næsta mánaðar.
