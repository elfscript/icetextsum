Leikkonan Jane Fonda á sér margar hliðar sem hún varpar ljósi á í nýútkominni ævisögu. Aðalheiður Inga Þorsteinsdóttir fjallar um kyntáknið sem birtist í Barbarellu, femínistann og róttæklinginn sem barðist gegn Víetnam-stríðinu og líkamsræktardrottninguna sem seldi milljónir æfingamyndbanda um allan heim.
Í nýútkominni ævisögu sinni segir Jane Fonda að þegar hún íhugaði að gera stutt æviágrip á myndbandi í tilefni sextugsafmælis síns hafi dóttir hennar, Vanessa, stungið upp á því að hún yrði sér einfaldlega úti um kamelljón og léti það skríða yfir skjáinn. 
Í bókinni, sem ber titilinn My Life So Far, birtist sannarlega mynd af margslunginni persónu, sem hefur náð að grípa og persónugera tíðarandann, ekki bara einu sinni heldur ítrekað. Á sjöunda áratugnum skartaði hún «stóru» hári og varð eitt helsta kyntákn sinnar kynslóðar í hlutverki Barbarellu í samnefndri kvikmynd. Þegar nær dregur 1970 vaknar hún til samfélagslegrar meðvitundar og verður að táknmynd fyrir baráttuna gegn Víetnam-stríðinu, svo mjög að andstæðingar demókratans Johns Kerrys drógu upp gamlar ljósmyndir af honum á friðarsinnafundum með Fonda í því skyni að spilla fyrir baráttu hans við síðustu forsetakosningar. Í kringum 1980 kom Fonda síðan fram á sjónarsviðið sem holdgervingur líkamsræktar og sjálfseflingar kvenna. Með geysivinsælum líkamsræktarmyndböndum sínum má jafnvel segja að hún hafi átt þátt í að renna stoðum undir útbreiðslu myndbandstækja, sem þá voru ný af nálinni. 
Hamingjusnauð æska
Ævisagan hefur fengið góðar viðtökur og Fonda þykir skrifa af einlægni og hreinskilni. Í fyrsta hluta bókarinnar segir hún frá hamingjusnauðri æsku, sem dóttir eins dáðasta leikara sinnar tíðar, Henry Fonda, og vansællar móður sem framdi sjálfsmorð. Hún lýsir föður sínum sem tilfinningalega lokuðum manni, sem sýndi fjölskyldunni lítinn áhuga. Móðirin, Frances, brotnaði niður þegar Henry sagði skilið við hana. Hún var lögð inn á geðsjúkrahús og svipti sig þar lífi með því að skera sig á háls árið 1950. Jane var þá á þrettánda ári. Henni var sagt að móðir hennar hefði látist af völdum hjartaáfalls, en komst nokkru síðar að sannleikanum við lestur slúðurblaðs. Um þetta leyti fór Fonda að upplifa óánægju með eigin líkama og tók að glíma við átröskunarvandamál. Hún segir að skortur á ástúð og hlýju í æsku hafi valdið henni langvinnum erfiðleikum við að tengjast öðrum tilfinningaböndum. Þess hafi séð stað í öllum samböndum hennar síðar á ævinni. 
Fonda hætti námi við Vassar-háskóla og hélt undir tvítugt til Parísar að læra myndlist, sneri síðan aftur til Bandaríkjanna og byrjaði að sækja tíma í leiklist hjá Lee Strasberg. Hún lék í fyrstu kvikmyndinni 22 ára gömul árið 1959, Tall Story, sem var aðlögun á vinsælu Broadway-leikriti. Átröskunin háði Fonda og hún segir frá því að á þessum tíma hafi hún hámað í sig mat og síðan kastað upp allt að átta sinnum á dag. 
Í klóm kvennabósa
Fonda fór árið 1963 til Parísar til að leika í kvikmynd og þar komst hún í kynni við leikstjórann og kvennabósann Roger Vadim, sem hafði áður verið í tygjum við Brigitte Bardot og Catherine Deneuve. Vadim var fyrsta stóra ástin í lífi Fonda og hún lýsir því hvernig hann náði tökum á henni og fékk hana meðal annars til að taka þátt í hópkynlífi, þótt innst inni hafi henni mislíkað það. «Ég var orðin svo vön því að bæla niður mínar sönnu tilfinningar og búa til hólf í huganum að á endanum hafði ég sannfært sjálfa mig um að ég nyti þess,» segir hún. Vadim hafði megnustu andúð á «borgaralegum» gildum eins og einkvæni og sparnaði, og sóaði stórum hluta af móðurarfi Fonda í spilavítum. Hún segir hann að vissu leyti hafa verið ábyrgðarlausan, tillitslausan og fullan af karlrembu, en jafnframt heillandi, listrænan og ljúfan. 
Vadim leikstýrði Fonda í ævintýramyndinni Barbarella, sem nú hefur öðlast hálfgerðan «költstatus» í kvikmyndasögunni. Þar barðist hún lítt klædd við óþokka á fjarlægri plánetu og varð fyrir vikið umtöluð sem einhver mesta kynbomba sinnar kynslóðar. Það var hins vegar ímynd sem hún kærði sig ekki mikið lengur um að uppfylla. 
Fonda kveðst líta á árið 1968 sem þáttaskil í lífi sínu, en þá varð hún þunguð af dóttur sinni og Vadims, Vanessu. Í París komst hún í kynni við andstæðinga stríðsins í Víetnam og varð smám saman sannfærðari um að hernaður Bandaríkjamanna væri óréttmætur og grimmilegur. Á sama tíma raknaði upp úr hjónabandinu. Hún fluttist til Kaliforníu og lék í kvikmyndinni They Shoot Horses, Don't They?, sem var hennar dramatískasta hlutverk til þessa. Fonda kastaði ímynd kyntáknsins og klippti ljósu, liðuðu lokkana. Árið 1971 fór hún með hlutverk vændiskonu í kvikmyndinni Klute og hlaut Óskarsverðlaun fyrir. Hún segist á þessum árum hafa vaknað til samfélagslegrar vitundar og fundið þörf fyrir að taka virkan þátt sem samfélagsþegn. Hún hellti sér út í baráttuna gegn Víetnam-stríðinu og kynntist í gegnum hana öðrum eiginmanni sínum, róttæklingnum Tom Hayden. 
Sem gagnrýnandi stríðsrekstursins í Víetnam öðlaðist Fonda virðingu og aðdáun róttæklinga og friðarsinna en jafnframt djúpstæða andúð og jafnvel hatur af hálfu repúblikana og annarra stuðningsmanna stríðsins. Ferð hennar til Hanoi árið 1972, í höfuðvígi andstæðinganna, vakti gríðarlega reiði og gagnrýnendur hennar uppnefndu hana Hanoi Jane. Rætt var um það af fullri alvöru að sækja hana til saka fyrir landráð. Í ævisögunni viðurkennir Fonda að ferðin hafi að sumu leyti verið vanhugsuð, en kveðst þó ekki iðrast þess að hafa komið fram í útvarpinu í Hanoi og reynt að leiða bandarískum hermönnum fyrir sjónir að þeir væru að fremja grimmdarverk gegn víetnömsku þjóðinni. «Ríkisstjórnin laug að okkur og menn voru að tapa lífi sökum þess. Mér fannst að ég þyrfti að gera allt sem mér væri unnt til að afhjúpa blekkingarnar og hjálpa til við að binda endi á stríðið,» sagði hún í viðtali á CBS í tilefni af útkomu bókarinnar. Hún segir það hins vegar hafa verið óafsakanlegan dómgreindarbrest, og raunar stærstu mistök lífs síns, að hafa látið taka frægar myndir af sér við loftvarnarbyssu Norður-Víetnama. Það hafi skiljanlega verið túlkað sem svik við þær tugþúsundir bandarískra hermanna sem létu lífið í Víetnam. 
Eftir heimkomuna lét bandaríska leyniþjónustan taka saman 20.000 síðna skýrslu um Fonda og gerð var húsleit hjá henni. Brúður í hennar mynd voru brenndar og í eitt skipti segist hún hafa litið út um gluggann og séð mann með byssu í garðinum. «Hann sneri við og hljóp í burtu. Það kom fyrir að við værum elt. Við upplifðum okkur í hættu, já,» segir hún í viðtali við The Guardian . 
Óskarsleikkona og líkamsræktardrottning
Með Hayden átti Fonda soninn Troy. Af frásögn hennar má ráða að þau hafi að mörgu leyti átt góð ár saman, en með tímanum fjaraði undan hjónabandinu. Hayden mun hafa neytt áfengis í óhófi og átt erfitt með að fella sig við að frægð og velgengni eiginkonunnar væri meiri en hans eigin, einkum eftir að hún hlaut Óskarsverðlaun í annað sinn fyrir kvikmyndina Coming Home árið 1979. Þakkarræðuna flutti hún þá reyndar á táknmáli, til að vekja athygli á hlutskipti heyrnarlausra. 
Fonda hóf í lok áttunda áratugarins að stunda skipulega líkamsrækt. «Það var algjör bylting. Þegar ég var að komast á fullorðinsár þótti það ekki sæmandi konum að stunda erfiða líkamsrækt. Við áttum ekki að svitna eða hnykla vöðvana.» Hún leit á líkamsræktina sem leið fyrir konur til sjálfseflingar og afréð að setja saman myndband með æfingum sem unnt væri að gera heima í stofu. Fyrsta myndbandið, Jane Fonda's Workout, var gefið út árið 1982 og seldist í 17 milljónum eintaka. Það er raunar mest selda myndbandið í heiminum til þessa dags. Líkamsræktin hjálpaði Fonda að sættast við eigin líkama og hún náði loks tökum á átröskunarvandanum sem hafði háð henni síðan á unglingsárum. 
Hayden mun hins vegar hafa sýnt litla hrifningu á líkamsræktarævintýrinu, en Fonda benti honum þá kurteislega á að það væru tekjurnar af sölu myndbandanna sem fjármögnuðu stjórnmálastarf hans að mestu. 
Fjölmiðlakóngurinn
Tom Hayden tilkynnti Fonda eftir sextán ára hjónaband árið 1988 að hann væri ástfanginn af annarri konu. Hún brást við með því að henda eigum hans út um gluggann á íbúð þeirra í ruslapokum. «Það hjálpaði aðeins,» segir hún. 
En ekki leið á löngu þar til annar maður kom inn í líf hennar. Daginn eftir að fréttir birtust af skilnaði Fonda og Hayden fékk hún hringingu frá Ted Turner, eiganda CNN fjölmiðlaveldisins. Hann kynnti sig og spurði vafningalaust hvort hún væri á lausu. Fonda segist hafa orðið steinhissa, en sagt Turner að hún væri ekki beinlínis farin að huga að stefnumótum, en hann mætti prófa að hafa samband eftir þrjá mánuði. Sem hann gerði, nánast upp á dag, og ástir tókust með þessu heldur ólíkindalega pari. Margir undruðust að Fonda félli fyrir hinum óheflaða Suðurríkjamanni, sem síst var þekktur fyrir róttækni í stjórnmálaskoðunum eða femíníska vitund. En hún segist hafa heillast af líkamsburðum hans og hreinskilnu, strákslegu viðmóti. «Málæði Turners var óendanlegt. Mín eðlislæga feimni olli því að mér leið yfirleitt óþægilega í návist fólks sem ég þekkti lítið, ég vissi ekki hvernig ég ætti að fylla upp í þagnirnar. En með Ted var þetta ekkert vandamál, því það voru engar þagnir. Stundum furðaði ég mig á því að hugur hans tæmdist einfaldlega ekki.» 
Fonda og Turner gengu í hjónaband haustið 1991. Einum mánuði síðar segist hún hafa komist að því að hann hefði verið henni ótrúr. Hún flutti út og hugðist sækja um skilnað, en honum tókst að telja hana af því, lofandi bót og betrun. Fonda tók við stjórn Turner-sjóðsins og vann á næstu árum ötullega að ýmsum góðgerðarmálum, beitti sér ekki síst fyrir því að unglingar ættu aðgang að kynfræðslu og getnaðarvörnum. Í sextugsafmælisgjöf gaf Turner henni góðgerðarsjóð í eigin nafni, sem hafði sem höfuðstól 10 milljónir dollara. En brestir komu í hjónabandið, sem fyrr. Turner tók til við fyrri iðju og þau skildu að skiptum árið 2000. Þegar Turner flaug með hana í einkaþotu sinni til heimaborgar þeirra, Atlanta, í síðasta skipti segir hún að nýja konan í lífi hans hafi beðið í flugskýlinu eftir að fara um borð. «Sæti mitt [í flugvélinni] var enn þá heitt.» 
Sálarró á sjötugsaldri
Jane Fonda er nú á 68. ári og segist loks á sjötugsaldri hafa fundið sálarró og jafnvægi í lífinu. Á síðustu árunum með Ted Turner sneri hún sér að kristinni trú og frelsaðist. Hún kveður Turner hafa álitið sig vera að missa vitið, en segir þvert á móti að þarna hafi hún loksins verið að finna sig. «Lærdómurinn sem við eigum að draga af lífinu er yfir og allt um kring,» segir hún í viðtali við Washington Post . «En það tekur tíma fyrir hann að síast inn.» 
adalheidur@mbl.is
