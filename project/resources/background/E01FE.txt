GÍSLI Kristjánsson, sem hefur leikið með Fredericia í dönsku úrvalsdeildinni í handknattleik undanfarin tvö ár, hefur gengið frá tveggja ára samningi við Ajax frá Kaupmannahöfn. Ajax hefur tryggt sér sæti í úrvalsdeildinni fyrir næsta tímabil eftir eins árs fjarveru en liðið er langefst í öðrum tveggja riðla 1. deildar.
Gísli, sem er 24 ára, hefur átt góðu gengi að fagna eftir að hann fór frá Gróttu/KR til Fredericia. Hann var kjörinn besti leikmaður liðsins tímabilið 2003-2004 og hann hefur verið mjög atkvæðamikill í vetur, bæði á línunni og í varnarleik Fredericia. Hann er fjórði markahæsti leikmaður liðsins í deildinni með 73 mörk í 23 leikjum. 
Gísli gat valið úr þremur tilboðum, frá Fredericia, Ringsted og Ajax, en valdi Ajax þar sem hann hefur sótt um nám við háskóla í Kaupmannahöfn og eiginkona hans stundar nám þar.
