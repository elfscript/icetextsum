Eftir Kristínu Heiðu Kristinsdóttur khk@mbl.is Ólíkt því sem margur heldur þá hafa unglingar mjög gaman af samvistum við eldra fólk. Þetta hefur í það minnsta sannast í Gerðubergi þar sem krakkar úr tólf ára bekkjum þriggja grunnskóla í Breiðholti koma saman í hverjum mánuði yfir vetrartímann til að spila félagsvist við eldri borgara. Spilamennskan er hluti af verkefni sem heitir Kynslóðir saman í Breiðholti en að því standa Félagsstarf Gerðubergs og Fræðslumiðstöð Reykjavíkur. Skólarnir sem taka þátt í þessu samstarfi eru Fellaskóli, Hólabrekkuskóli og Seljaskóli, en Ártúnsskóli hefur einnig verið með í verkefninu undanfarið en þátttaka þess skóla er bundin einstökum atburðum. Guðrún Jónsdóttir forstöðukona félagsstarfsins í Gerðubergi segir verkefnið hafa staðið undanfarin fimm ár og gefið mjög góða raun. «Þetta er frábær leið til að brúa kynslóðabilið því börn hafa í dag alltof lítil kynni af þeim þroska og þeirri visku sem árin hafa fært eldri borgurum.» 
Styrkir gildismat og dómgreind
Unglingarnir koma á skólatíma í Gerðuberg til að spila og er það hluti af námi þeirra í lífsleikni. Þau hlakka alltaf mikið til og sleppa jafnvel öðru skipulegu tómstundastarfi fyrir þessar samverustundir. «Kennarar þessara krakka segja að það sé mjög gaman að heyra þau í skólanum segja frá samtölum sínum við spilaborðið og hvers þau verða vísari um líf þeirra sem eldri eru. Ég veit dæmi um dreng sem stóð höllum fæti félagslega en blómstraði í þessu samstarfi og þetta breytti miklu í hans lífi. Gamla fólkið hefur sérlega gaman að því að spila við unga fólkið og það gefur þeim lífsfyllingu að finna til nytsemdar og félagsskapar. Þarna er gullið tækifæri fyrir krakkana til að fræðast af hinum eldri og þau styrkja eigið gildismat og dómgreind með því að tengja gamla reynslu við nýja,» segir Guðrún og bætir við að þessir sömu krakkar taki einnig þátt í sameiginlegri fræðsluferð um borgina sem og í menningardögum á vorin með dansi, upplestri og öðru. 
Kurteis og skemmtileg
Krakkarnir sem sátu þetta sinnið við spilaborðin voru einbeitt og létu engan komast upp með að svindla eða svíkja lit. Keppnisskapið var þó nokkuð enda veitt verðlaun fyrir bestu frammistöðuna. Aðspurð sögðust þau hafa mjög gaman af því að spila félagsvist og þetta hefði orðið til þess að þau væru líka með spilakvöld í skólanum hjá sér. «Það er rosalega gaman að spila við gamla fólkið og við erum reyndar sum orðin miklu betri en þau og mölum þau stundum,» segja þau hress með sína frammistöðu. 
Ein þeirra eldri kvenna sem var að spila við krakkana sagði að mörg þeirra hafi ekki kunnað að spila þegar þau byrjuðu. «En þau eru svakalega fljót að læra og taka miklum framförum og nú eru þau orðin mjög flink og það er virkilega gaman að spila við þau. Þau eru kurteis og skemmtileg og okkur líður vel með þeim.»
