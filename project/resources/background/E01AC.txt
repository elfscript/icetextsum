ALLAR líkur eru á því samstarfi tíu borga í Evrópu um forvarnir gegn fíkniefnaneyslu ungmenna verði stýrt frá Íslandi, segir Dagur B. Eggertsson, borgarfulltrúi og fulltrúi í stjórn ECAD, Evrópskra borga gegn eiturlyfjum. Samstarfið mun m.a. byggjast á verkefninu Ísland án eiturlyfja, sem Reykjavíkurborg setti af stað árið 1997. Í því var m.a. lögð áhersla á að grasrótin tæki þátt í forvarnastarfinu, s.s. foreldrar, skólar og fleiri. Ólafur Ragnar Grímsson, forseti Íslands, verður sérstakur verndari evrópska verkefnisins.
Dagur gerir ráð fyrir því að verkefnið verði samþykkt á fundi borgarstjóra í Evrópu sem halda á í Ósló í lok maímánaðar. Jafnframt verði samþykkt nákvæm verkefnislýsing. Undirbúningsfundur verkefnisins var haldinn í Reykjavík fyrir helgi. Dagur segir að sá fundur hafi gengið gríðarlega vel. Fulltrúar margra borga hafi lýst áhuga á að taka þátt í verkefninu. Meðal þeirra borga eru Ósló, Stokkhólmur, Helsinki, Düsseldorf, Varsjá og St. Pétursborg.
