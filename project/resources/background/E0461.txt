Hulda Laufey Davíðsdóttir fæddist í Brúnagerði í Fnjóskadal 26. mars 1914. Hún lést á Dvalarheimilinu Hlíð á Akureyri, 19. apríl síðastliðinn. Foreldrar hennar voru Davíð Jónatansson, f. 18.6. 1866, d. 3.12. 1944, bóndi í Brúnagerði, og kona hans, Guðrún Halldórsdóttir, f. 17.6. 1867, d. 16.10. 1943. Systkini Huldu voru: Sæunn, f. 26.4. 1897; Guðbjörg, f. 2.10. 1898; Jónatan, f. 31.12. 1899; Halldór, f. 5.4. 1901; Einar, f. 21.12. 1903; og Steingrímur, f. 6.1. 1913, smiður á Akureyri. Hálfbróðir Huldu samfeðra var Adolf, f. 26.8. 1908.
Hinn 24. apríl 1941 giftist Hulda Herbert Róbertssyni, f. 22.11. 1910 á Hallgilsstöðum í Fnjóskadal, d. 14.12. 1983. Foreldrar hans voru Róbert Bárðdal, f. 7.9. 1872, d. 22.6. 1951, bóndi á Hrappsstöðum í Bárðardal, Hallgilsstöðum í Fnjóskadal, Lögmannshlíð og Glerá við Akureyri og Sigríðarstöðum í Ljósavatnsskarði. Börn þeirra voru: 1) Stúlka, f. 28.12. 1937, fædd andvana. 2) Aðalsteinn, f. 25.1. 1940, verkamaður í Reykjavík. Sonur hans, Davíð, f. 10.12. 1973. 3) Davíð, f. 28.10. 1941, bóndi í Hrísgerði í Fnjóskadal. Kona hans, Gunnhildur Arnþórsdóttir, f. 9.6. 1948. Börn þeirra eru: A) Valgeir, f. 20.7. 1969, kona hans er Guðný Björg Bjarnadóttir, f. 22.10. 1973 og eiga þau tvö börn. B) Laufey, f. 30.7. 1971, maður hennar, Starri Hjartarson, f. 7.9. 1963, og eiga þau eitt barn. C) Birna, f. 11.7. 1972, maður hennar, Björn Henry Kristjánsson, f. 31.1. 1973, og eiga þau þrjú börn. D) Teitur, f. 2.7. 1976. E) Þuríður, f. 10.12. 1977. F) Arnlaug, f. 20.1. 1981, maður hennar er Níels Guðmundsson, f. 6.9. 1983. 4) Guðrún, f. 18.8. 1944, húsfreyja á Úlfsbæ í Bárðardal, maður hennar er Skarphéðinn Sigurðsson, f. 13.8. 1939. Börn þeirra: A) Grétar Herbert, f. 28.10. 1965. B) Sigurður, f. 5.10. 1966, kona hans er Áslaug Kristjánsdóttir, f. 7.6. 1971, og eiga þau eitt barn. C) Kristján, f. 18.10. 1967. D) Líney Hólmfríður, f. 8.4. 1969, maður hennar er Þorvaldur Þórisson, f. 18.10. 1964, og eiga þau þrjú börn. E) Hulda Elín, f. 13.5. 1972, maður hennar er Ingólfur Víðir Ingólfsson, f. 27.12. 1969, og eiga þau þrjú börn. F) Magnús, f. 18.1. 1974, kona hans er Sigurlína Tryggvadóttir, f. 5.2. 1977. G) Ásta, f. 25.3. 1978, maður hennar er Thorstein Werner, f. 26.7. 1975. 5) Hermann Róbert, f. 20.10. 1945, bóndi á Sigríðarstöðum í Ljósavatnsskarði. 6) Guðbjörg, f. 28.6. 1948, fiskverkakona á Grenivík, maður hennar er Svavar Gunnþórsson, f. 11.7. 1941. Börn Guðbjargar: A) Óskar Árnason, f. 25.8. 1967. B) Margrét Jónsdóttir, f. 13.5. 1972, maður hennar er Sigurður Grétar Þorvarðarson, f. 9.10. 1971. C) Hulda Guðný Jónsdóttir, f. 29.5. 1975, maður hennar er Sigurgeir Benjamínsson, f. 21.3. 1972, og eiga þau tvö börn. D) Brynja Herborg Jónsdóttir, f. 4.12. 1978, maður hennar er Gunnar Gunnarsson, f. 21.7. 1964. Brynja á tvö börn. 7) Dóra, f. 20.5. 1955, búsett á Akureyri, maður hennar er Gunnar Kristinsson, f. 28.2. 1956. Börn þeirra eru: A) Eyrún Kristína, f. 11.3. 1975, maður hennar er Ólafur Rúnar Ólafsson, f. 10.5. 1975, og eiga þau tvö börn. B) Hjalti Steinn, f. 15.4. 1978. 
Alls eignuðust Hulda og Herbert sjö börn og tuttugu barnabörn og eru barnabarnabörnin nú nítján talsins. 
Hulda og Herbert, bjuggu á Sigríðarstöðum í Ljósavatnsskarði 1939-41, Sellandi í Fnjóskadal 1941-43, Brúnagerði í Fnjóskadal 1944-57, Sörlastöðum í Fnjóskadal 1957-59 og Sigríðarstöðum 1959-74. 
Útför Huldu verður gerð frá Hálskirkju í Fnjóskadal í dag og hefst athöfnin klukkan 14. 
Þegar ég hugsa 20-30 ár aftur í tímann rifjast upp ýmsar minningar tengdar gamla húsinu á Sigríðarstöðum. Óljóst minnist ég gönguferða eftir tröðinni í fjósinu að hænsnaspilinu með ömmu til að gefa hænunum og tína eggin. Kýrnar voru skoðaðar og sagt frá hvað þær hétu. Kjallarinn var einn ævintýraheimur en frekar dimmur. Það þýddi ekkert fyrir ömmu að senda okkur ein í sendiferð í hann en með henni var sjálfsagt að fara og þá var ekki nóg að fara í eina geymsluna í kjallaranum heldur allar og allt sem í þessum geymslum var geymt þótti okkur mikill fjársjóður. Stundum fengum við að gista hjá afa og ömmu á Sigríðarstöðum. Ég man hvað okkur þótti merkilegt að það voru koppar undir öllum rúmum. Var því alltaf haldið í sér þangað til við vorum komin upp í rúm á kvöldin. Amma kunni ráð við að venja okkur af þessari vitleysu, hún lét okkur sjálf losa úr þeim á morgnana. Aldrei minnist ég að það hafi verið eitthvert vesen á okkur við að gista því við bárum virðingu fyrir þessari duglegu og hljóðlátu konu sem var að allan daginn. Amma steikti oft kleinur og þá þurftu allar hurðir að vera lokaðar til að sterkjan næði ekki til afa. Stiginn á Sigríðarstöðum var líka mjög skemmtilegur og þar var mikið rennt sér niður á rassinum, sérstaklega þegar fleiri barnabörn voru í heimsókn. Einnig var kompa undir stiganum og þar var gott að fela sig í feluleik. Ég minnist einnig ferða í kartöflugarðinn við fjallsrætur, stunda í kálgarðinum ofan við gamla hús, gönguferða um hólana og berjaferða. Amma gjörþekkti fjallið og vissi alveg hvar flest ber væri að finna hvort sem það voru hrúta-, blá-, aðalblá- eða krækiber. Seinni ár benti hún okkur út um eldhúsgluggann hvert við ættum að fara og svo var haldið af stað. Farið var í kaffi og þá fengum við að vita hvort við vorum á góðum berjastað. 
Á okkar systkina mælikvarða vorum við orðin fullorðin þegar við vorum orðin hærri en amma. Við mátuðum okkur við hana og spáðum í það að þegar við myndum hittast næst yrðum við kannski orðin fullorðin. Þegar við systkinin vorum í Barnaskólanum í Bárðardal kíktum við í gegnum skráargat til að gá hvort amma hefði ekki örugglega komið með pabba og mömmu á árshátíð. 
Við skreyttum yfirleitt fyrir jól hjá ömmu eftir að hún var komin í nýja húsið á Sigríðarstöðum. Þá sagði hún okkur sögur tengdar skrautinu og jólunum. Einhvern veginn fór maður ekki að njóta komu jólanna fyrr en búið var að kyssa ömmu gleðileg jól og þeim sið hef ég haldið. Fyrir síðustu jól var ég hálffriðlaus er það var komin 21. des. og ekki búið að kyssa ömmu. Við drifum okkur inneftir um kvöldið og færðum henni pakka. Hún reif pakkann strax upp því hana grunaði að í honum væri nammi. Hún hafði mjög gaman af því að sjá hvað krakkarnir mínir gátu borðað það af mikilli lyst. 
Þegar amma kom í heimsókn í Bárðardalinn minnist maður hennar helst við að leggja kapal við eldhúsborðið. Á vorin labbaði hún milli glugga til að fylgjast með lömbunum kroppa grasið. Hún hafði mikinn áhuga á húsinu okkar og var mjög ánægð þegar garður var kominn í kring og að maður tali nú ekki um litla húsið. Bjargeyju og Eyþóri þótti mjög gaman að sitja ofan á hjólagrindinni hjá henni og láta hana keyra sig, helst bæði í einu. Þau gerðu þetta líka stundum í Kjarnalundi. Hún hafði ekki síður gaman af þessu uppátæki þeirra. Amma hafði mjög gaman af því að sjá krakkana hlaupa. Í næstsíðustu ferð okkar til hennar var hún komin í Hlíð. Hún lét okkur drösla sér fram úr rúminu í hjólastólinn og fram á gang til þess eins að geta séð Ara hlaupa eftir ganginum. 
Elsku amma. Margar fleiri minningar á ég um þig. Í gegnum ævi mína hefur þú alltaf verið sama litla hljóðláta konan sem hafði alltaf eitthvað fyrir stafni. 
Ég er þakklát fyrir að þú fékkst að vera ern fram á síðasta dag. 
Takk fyrir allt. 
Þín nafna, 
Hulda Elín.
Elsku amma. Þú varst alltaf þolinmóð við að sinna okkur barnabörnunum þegar við komum í heimsókn og þegar við fórum stóðst þú alltaf í dyrunum og veifaðir þangað til að við sáum ekki lengur til þín. Allar sögurnar, þulurnar og allar bænirnar sem þú sagðir okkur fyrir svefninn eru okkur í fersku minni. 
Þær voru ófáar gönguferðirnar sem við fórum í með þér og oft var stoppað og þú sýndir okkur blómin og fuglana. Aldrei varðst þú þreytt á að fræða okkur á því hvað hin og þessi blóm og fuglar hétu. Eins minnumst við þín þegar þú stóðst við eldhúsgluggann og fylgdist með lambfénu niðri á túni. Það verður skrýtið að fara í réttir næsta haust þar sem þig vantar til að telja kindurnar þegar þær stökkva af bílnum. 
Margrét saknaði þess að geta ekki verið hjá þér þegar þú hélst upp á 90 ára afmælið en Margrét sagði að hún myndi þá bara koma þegar þú yrðir 100 ára. Þú brostir nú bara þegar Margrét sagði þetta við þig. Annars varstu ekkert mikið fyrir að halda veislur sem voru fyrir þig sjálfa en þú varst mjög spennt yfir níræðisafmælisveislunni þinni og þú hafðir sérstaklega gaman af því þegar langömmubörnin sungu fyrir þig nokkur lög. 
Þú fylgdist vel með hvað barnabörnin voru að gera og eins fylgdist þú með langömmubörnunum og fannst gaman að sjá þau. Þú vissir alltaf kyn langömmubarnanna áður en þau komu í heiminn og nokkrum sinnum skákaðir þú læknavísindunum. Þegar Stefanía Daney var veik var beðið um að hún yrði skírð á sjúkrahúsinu og varst þú sannfærð um að hún yrði komin heim innan örfárra daga og gekk það eftir. 
Núna vitum við að þér líður vel að vera komin til afa og við viljum kveðja þig með einni bæn sem þú kenndir okkur í æsku. 
Vertu yfir og allt um kring 
með eilífri blessun þinni. 
Sitji Guðs englar saman í hring 
sænginni yfir minni. 
(Sig. Jónsson frá Presthólum.) 
Takk fyrir allt, elsku amma. Megi englar guðs vaka yfir þér. 
Óskar, Margrét, Hulda Guðný og Brynja Herborg.
Þegar ég minnist Huldu ömmu minnar er margt sem kemur í hugann. Er ég lít til baka og rifja upp liðna tíma er hún mín fyrsta minning. Ég er þriggja ára og hún komin til Akureyrar að passa mig því ég á von á litlu systkini. Við erum á leið í kjörbúðina, hönd í hönd, og mig langar ofsalega í íspinna. Mikið var litla hnátan glöð þegar ísnum var laumað með við innkaupin. Heimurinn var fullkominn. 
Hulda amma var stórkostleg kona sem vann verk sín í hljóði. Hún bjó lengstum á Sigríðarstöðum í Ljósavatnsskarði, á stóru heimili þar sem mörgu þurfti að sinna - jafnt innandyra sem utan. Ég man því aldrei eftir ömmu öðru vísi en að störfum, í kjól með svuntu. Iðjuleysi átti ekki við hana og ef hún settist niður var gripið til handavinnu þar sem oftar en ekki voru leistar eða vettlingar á prjónunum ætlaðir fjölskyldunni. Hún hafði þó alltaf tíma fyrir ömmubörnin sem áttu skjól í hlýju fangi hennar þar sem mörg sárin greru við sefandi þulur. Amma kunni ógrynni af vísum og sögum sem vöknuðu til lífsins á vörum hennar. Það voru því dásamlegar stundir þegar ég kom í sveitina sem lítil stelpa og fékk að sofa hjá henni í rúminu hennar þar sem plássið var nóg þó fletið væri lítið. Þá var um margt rætt enda var amma alltaf mjög áhugasöm um hagi manns og hugmyndir. Fyrir svefninn var svo farið með bænirnar áður en hún kyssti mig góða nótt og bíaði mér í svefn. 
Þegar árin færðust yfir flutti Hulda amma á dvalarheimilið Kjarnalund þar sem öruggara var að taka á móti Elli kerlingu heldur en í sveitinni þar sem hugurinn dvaldi þó svo oft. Úr herberginu sínu hafði hún útsýni yfir í heiði þar sem hún hafði sem ung kona arkað um grundir. Ég fann hversu gott henni þótti að vita af sveitinni svona nálægt enda var ósköp gott að sitja við gluggann og horfa út. 
Hulda amma lifði langan ævidag og oft fór hún lengra á seiglunni en nokkurn gat grunað. Þannig brá hún sér af landi brott í tilefni Áttræðisafmælis síns og það var ósköp gaman að rifja upp þær stundir. Þá lét hún sig ekki muna um að labba upp brattar tröppur þó hún væri að mestu farin að ganga við göngugrind og það var sko alger óþarfi að tylla sér á stól á miðri leið, bara betra að drífa þetta af. Amma stundaði handavinnu af kappi svo lengi sem sjónin leyfði og lét sig hafa það að skipta smám saman yfir í grófari nál og prjóna þó hún vonaði innilega að blessaðir læknarnir gætu nú gert eitthvað fyrir hana svo hún gæti séð betur til. Fram á síðasta dag fylgdist hún svo áhugasöm með ömmubörnum vaxa úr grasi. Sérstaklega þótti henni þó vænt um öll litlu langömmubörnin sem sungu svo fallega fyrir hana á níræðisafmælinu. Það voru líka skemmtilegustu heimsóknirnar þegar litlu gullmolarnir mínir komu með til langömmu - ég tala nú ekki um ef Elísabet Ásta söng eða dansaði fyrir ömmu. Þá var hlegið dátt og svo fengum við okkur ríflega af rúsínunum sem alltaf var hægt að ganga að í nammiskálinni góðu. 
Ég var svo lánsöm að eiga Huldu ömmu að allt fram á fullorðinsár. Hún hefur því alltaf verið mikilvægur hluti af mínu lífi og þau lífsgildi sem ég held í heiðri eru að miklu leyti frá henni komin. Hún kenndi mér svo margt enda hafði hún ákveðnar skoðanir þó hún væri hæglát og sækti ekki í athygli annarra. Nú er hins vegar komið að erfiðum kaflaskilum. Ég horfi bjartsýn fram á veginn enda er ég ríkulega búin af því að þekkja elskulega ömmu mína. Þó ég reyni að bera mig vel læðast tárin fram þegar ég lít yfir farinn veg og þakka Huldu ömmu fyrir dýrmæta samfylgd. Ég veit að hún kemst ekki lengra með mér í þessu lífi en leiðir okkar munu liggja saman síðar. Þangað til veit ég að hún vakir yfir mér og mínum. 
Nú legg ég augun aftur,
ó, Guð, þinn náðarkraftur 
mín veri vörn í nótt. 
Æ, virst mig að þér taka, 
mér yfir láttu vaka 
þinn engil, svo ég sofi rótt. 
(Sveinbjörn Egilsson.) 
Blessuð sé minning Huldu ömmu minnar. 
Eyrún Kristína Gunnarsdóttir.
