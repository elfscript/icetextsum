Hvergi er friður fyrir risunum í atvinnulífinu, nú eru þeir búnir að nema á brott einn vænlegasta stjórnmálamann Sjálfstæðisflokksins úr röðum kvenna. Ekki er öll von úti, konan gæti aftur snúið sér að pólitík og annað útspil, t.d. frá Hafnarfirði, gæti trompað kóngana og gosana þegar þar að kemur. En varla er hægt að treysta því. Nóg er að minnast prófkjörsins í Reykjavík fyrir síðustu kosningar. Með fullri virðingu fyrir nokkrum ungum mönnum sem þar sigruðu þá var niðurstaðan beinlínis hallærisleg. Við lifum á þriðja árþúsundi eftir Krist, ekki fyrir.
Vanahugsunin er á sumum sviðum sterk í þessum góða flokki og stundum finnst manni kjósendur hans vera andlegir silakeppir. Kannski er áhrifaríkast, þegar maður er byrjaður að skammast, að rifja upp fyrir þeim hvernig fór fyrir risaeðlunum sem tókst ekki að laga sig að breyttum aðstæðum. Það hlýtur að vera umhugsunarefni hvað hægt gengur að auka raunveruleg völd kvenna í íslenskum stjórnmálum. Það er ekki nóg að konur taki við stjórn í öflugum fyrirtækjum þótt það sé framfaraspor. 
Allir vita að flestir stjórnmálaleiðtogar koma úr röðum háskólamenntaðs fólks og mikill meirihluti háskólanemenda er nú konur. Ef teikn af þessu tagi nægja ekki til að hrista upp í flokknum er hætt við að hann grafi sína eigin gröf. Andsvarið er vafalaust að sjálfstæðismenn hafi haft forystu um lögsetningu feðraorlofs. Þeir sýni þannig að þeir grípi jafnvel til ofstjórnar af vinstri-ættinni til að efla konur með því að gera þær gjaldgengari á vinnumarkaði. Feðraorlofið er gott framtak og þýðir að ráðamenn fyrirtækja geta síður borið fyrir sig að konur séu «hættulegri» starfskraftur en karlar, þær geti hvenær sem er horfið úr vinnu í marga mánuði vegna barneigna. Nú eru karlarnir seldir undir sömu sök. En við verðum líka að sjá daglega merki um að hæfar konur geti náð efsta þrepinu í stjórnmálum. 
Hæfar konur. Stundum furðar fólk sig á því að fyrst núna síðustu áratugina skuli stórfyrirtæki ráða konur í æðstu stjórnstöður. En einföld skýring er á því: skortur á konum. Fyrir hálfri öld og enn nær okkur í tíma voru sárafáar konur á Íslandi með menntun sem hægt var að segja að myndi nýtast við að stýra stóru fyrirtæki. Hlutfallið hefur verið kannski einn á móti hundrað, körlum í vil. Þess vegna hefði verið furðulegt ef konur hefðu áður raðað sér á annan hvern forstjórastól. Það skorti hæfar konur og síðan getum við rifjað upp ástæðurnar fyrir því að þær voru svona fáar: Hefðbundnar hugmyndir um það hver eðlileg staða konunnar væri; við eldavélina, fyrir framan hana, aftan við hana og allt um kring. Þannig voru viðtekin sjónarmið samfélagsins lengi, konur þurftu ekki á langskólanámi að halda. En ekki lengur. 
Nú finnst okkur fáránlegt að í Sádi-Arabíu skuli kvenhelmingur þjóðarinnar ekki mega keyra bíl, ekki sýna sig á almannafæri nema bert hold sé að mestu hulið og eina hlutverkið sem konan fær náðarsamlegast að sinna er að ala eins mörg börn og karlinum þóknast. Þjóðfélagið er staðnað og drepleiðinlegt, það eina sem hefur komið í veg fyrir að allt fari í bál og brand er að landið flýtur á olíu og því hægt að múta almenningi með skattleysi. En mannauður kvenna er hunsaður. 
Ég nefni þetta öfgafulla dæmi sem inngang að röksemd sem mér finnst mikilvæg fyrir því að konur fái jafnrétti. Við eigum ekki að krefjast jafnréttis kynjanna af einskærri umhyggju fyrir öllum konum, þær eru nú sumar svona og svona. Ástæðan er fyrst og fremst eigingirni. Nýta þarf hæfileika kvenna betur en gert hefur verið og þá er besta ráðið að láta verðleika þeirra ráða. 
Ef BYKO hefði leitað að forstjóra fyrir einni öld getum við gengið út frá því að Ásdís Halla Bragadóttir hefði ekki komið til greina í stólinn, þrátt fyrir alla sína hæfileika. Menn hefðu valið úr miklu fámennari hópi, karlahópnum. Starfsmenn hefðu kannski orðið heppnir og fengið ágætan yfirmann en líkurnar á að snjall forstjóri verði ráðinn hljóta nú að aukast talsvert ef úrvalið tvöfaldast. Nú er svo komið að einstaka sinnum er kona tekin fram yfir hæfan karl vegna kynferðisins. En hin dæmin eru miklu, miklu fleiri. Við skulum sleppa því að skæla að ráði yfir þessu nýja misrétti þangað til það er farið að skaða samfélagið eins og það gamla. 
Konur eiga seint eftir að sigra karla í lyftingum eða þungaviktarboxi en þegar andlegu eiginleikarnir eru það sem fyrst og fremst skiptir máli standa þær jafnfætis okkur ef ekki eru fyrir hendi hindranir í höfðinu á okkur. Hindranirnar eru í höfði karla og kvenna, margar konur eru ekki síður mótaðar af mörg þúsund ára hefðum karlaveldisins. 
En við fáum oft betri yfirmenn, rekstur fyrirtækja og stofnana batnar og menn una glaðir við sitt. Reyndar ekki allir, stundum verður karl að þoka úr notalegum stól fyrir ungri, eldklárri konu með góða menntun og brennandi áhuga á að gera betur. Þær geta virkað á ráðsetta menn eins og þrumuský í fjarska, tákn um að nú sé góða veðrinu að ljúka og eldi og brennisteini muni rigna yfir þá, heimurinn þeirra farast - og þá verði að selja jeppann. Vafalaust berjast sumir þeirra hart fyrir að halda stöðu sinni og reyna að ófrægja keppinautinn. En aðrir bíta á jaxlinn og tapa með reisn. 
Kristján Jónsson
