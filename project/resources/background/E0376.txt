HÉRAÐSDÓMUR Reykjavíkur hafnaði í gær kröfu Iceland Seafood International um að felld verði úr gildi sú ákvörðun sýslumannsins í Reykjavík að hafna kröfu fyrirtækisins um lögbann á að fyrrverandi starfsmaður þess hæfi störf hjá öðru fyrirtæki, Seafood Union. Ennfremur hafnaði dómurinn kröfu ISI um að ógilda þá ákvörðun sýslumanns að hafna kröfum um lögbann á að starfsmaðurinn nýtti sér atvinnuleyndarmál og trúnaðarupplýsingar.
Sýslumaðurinn í Reykjavík samþykkti í janúar lögbannskröfu á hendur fjórum af fimm fyrrum starfsmönnum SÍF/ISI sem sögðu upp störfum fyrir áramót og stofnuðu Seafood Union, sem ætlað var að fara í beina samkeppni við SÍF og Iceland Seafood International. Kröfu um lögbann á einn starfsmann var hafnað og sagði SÍF að vegna tæknilegra atriða hafi sýslumaður ekki talið ráðlegt að leggja lögbann á störf hans. Var þeirri niðurstöðu vísað til héraðsdóms. Í úrskurði hans segir m.a. að sóknaraðili, ISI, leiti eftir því að fá sett lögbann á störf starfsmannsins fyrir Seafood Union, en hafi ekki lagt fyrir dóminn nein gögn, «önnur en eigin fullyrðingu, sem sanna eða gera líklegt að varnaraðili starfi eða hyggi á störf fyrir þetta fyrirtæki». Því sé ekkert tilefni til lögbanns. 
ISI var gert að greiða starfsmanninum fyrrverandi 100.000 krónur í málskostnað. Arngrímur Ísberg, héraðsdómari, kvað upp dóminn.
