ALEIDA Guevara, dóttir Che Guevara, sem stödd var í heimsókn hér á landi í gær og í fyrradag, sat á miðvikudag kvöldverðarboð á Grand hóteli í boði ferðaskrifstofunnar Úrvals-Útsýnar, sem styrkti komu hennar hingað til lands, en skrifstofan hefur undanfarin ár staðið fyrir ferðum til Kúbu. Guevara kom hingað til lands fyrir tilstilli vinafélags Íslands og Kúbu, en hún heimsækir nú Norðurlöndin í boði Vináttufélaga Kúbu í þessum löndum. 
Helgi Eysteinsson, sölu- og markaðsstjóri Úrvals-Útsýnar, segir að til kvöldverðarins hafi að auki verið boðið fararstjórum ferðaskrifstofunnar, fulltrúum úr vinafélaginu og sendiherra Kúbu, sem er með aðsetur í Stokkhólmi í Svíþjóð. 
Eftir kvöldverðinn hafi vinafélagið svo efnt til fundar og hafi Guevara verið aðalfyrirlesari hans. Hún fjallaði í fyrirlestri sínum um sögu Kúbu, það sem þar er efst á baugi og gerði grein fyrir framtíðarsýn sinni. Guevara er barnalæknir að mennt og starfar í Havana. Rúmlega 200 manns sóttu fundinn, sem einnig var haldinn á Grand hóteli.
