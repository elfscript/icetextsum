RORY Sabbatini lék lokahringinn á Nissan-mótinu í golfi á einu höggi yfir pari eða 72 höggum og það dugði til sigurs á mótinu sem lauk aðfaranótt mánudags. S-Afríkumaðurinn var einu höggi betri en Ástralinn Adam Scott. Sabbatini lék samtals á 13 höggum undir pari eða 271 höggi og er þetta þriðji sigur hans á PGA-mótaröðinni og sá fyrsti frá árinu 2003.
Ég upplifði erfitt ár sem kylfingur á síðasta ári. Ég setti mér það markmið fyrir þetta ár að einbeita mér eingöngu að því sem ég er að gera og hugsa ekkert um það sem aðrir eru að gera. Ég ætlaði mér að fljúga undir ratsjánni og láta lítið fyrir mér fara,» sagði Sabbatini eftir sigurinn.
Scott lék vel á lokadeginum en hann notaði aðeins 64 högg. Hann lék á samtals 272 höggum en hann var níu höggum á eftir efsta manni í upphafi lokadagsins. Fyrir ári sigraði Scott á þessu móti, en hann fær ekki þann sigur skráðan í bækur PGA-mótaraðarinnar þar sem keppni var hætt vegna veðurs eftir tvær umferðir eða 36 holur. 
Craig Barlow endaði í þriðja sæti á 11 höggum undir pari og var einu höggi betri en Fred Couples. 
Sabbatini var með fjögurra högga forskot fyrir lokadaginn og byrjaði hann á því að fá fugl, en eftir það fór hann að pútta illa og átti erfitt uppdráttar það sem eftir var hringsins. Þegar hann var búinn að leika 15. brautina var hann einu höggi á eftir Scott sem var þá búinn að ljúka keppni og Sabbatini, Couples og Wilson voru allir jafnir á þeim tíma. 
Sabbatini tryggði sér sigurinn á 16. flöt er hann fékk fugl og á meðan brást Couples bogalistin en hann fékk þrjá skolla á síðustu fimm holunum. «Ég lék vel um tíma og virtist geta slegið þangað sem ég ætlaði að slá - en ég gat ekki haldið því áfram og mér fannst ég verða orkulaus þegar á leið og ég fór að sveifla kylfunni mjög illa,» sagði Couples.
