STOFNFUNDUR Báknbrjóta, félags frelsissinnaðra nemenda í MR, var nýlega haldinn. Félagið berst fyrir því að dregið verði verulega úr afskiptum ríkisins af lífi fólks.
Á fyrsta fundi var stjórn félagsins kjörin. Hana skipa Hlynur Jónsson, formaður, Ari Guðjónsson, varaformaður, Marta Guðrún Blöndal, ritari, Guðmundur Egill Árnason og Gunnar Dofri Ólafsson. 
«Einstaklingurinn ræður yfir sjálfum sér, líkama sínum og huga. Ráðstöfunarréttur hans yfir eignum sínum er helgur. Á þessu frelsi má ekki brjóta nema ef einstaklingurinn brýtur á öðrum. Draga ætti verulega úr afskiptum ríkisins af lífi fólks. Einstaklingurinn ætti að fá að ráða því sjálfur hvers hann neytir og hvað hann gerir í tómstundum sínum svo lengi sem hann skaðar ekki aðra,» segir í ályktun félagsins. 
Félagið vill einkavæða stofnanir og fyrirtæki sem eru í eigu ríkisins. Dæmi um slíka stofnun er Ríkisútvarpið. «Þau rök eru notuð fyrir því að það sé í höndum ríkisins að viðhalda verði menningu þjóðarinnar. Fólkið sjálft ætti að fá að ákveða sína eigin menningu. Menningu má ekki neyða upp upp á annað fólk.»
