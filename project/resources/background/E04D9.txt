SPENNUMYNDIN xXx2: The Next Level fór beint á toppinn í íslenskum kvikmyndahúsum um síðustu helgi. Alls fóru 3.650 manns að sjá þessa framhaldsmynd með Ice Cube og Samuel L. Jackson. Hin myndin sem frumsýnd var fyrir helgina situr í öðru sæti. Hún heitir The Jacket og skartar Keiru Knightley og Adrien Brody í aðalhlutverkum. 1.640 manns sáu hana um helgina.
The Next Level gekk betur hér en í Bandaríkjunum þar sem hún var einnig frumsýnd um síðustu helgi. Þar tók hún inn um 470 milljónir króna sem er helmingi minna en spáð var. 
Alþjóðlega kvikmyndahátíðin á Íslandi IIFF 2005 setur mark sitt á listann. Der Untergang er í fimmta sæti en alls hafa tæplega 7.000 manns séð hana. Opnunarmyndin Mótorhjóladagbækurnar er síðan í sjöunda sæti en alls hafa um 6.000 manns séð hana.
