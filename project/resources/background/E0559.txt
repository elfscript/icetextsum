Bíósumarið er skollið á, sýningar voru að hefjast á Kingdom of Heaven fyrstu, epísku sumarmyndinni. Hún leggur til atlögu með flest það innanborðs sem prýtt getur slíkt fyrirbrigði. Hugmyndaríkan og þrælsjóaðan stórmyndameistara við stjórnvölinn; að því er virðist æsilegan og sumarævintýrislegan söguþráð; langan lista af stjörnum og traustum skapgerðarleikurum í aukahlutverkum og bestu tæknimenn sem völ er á, Óhætt að fullyrða að hvergi var til sparað að myndin, sem kostaði um 140 milljónir dala, yrði sem best úr garði gerð. 
Átök í sívirkri púðurtunnu
Kingdom of Heaven gerist að mestum hluta í Palestínu fyrir átta öldum og dramatíserar tímabil í trúarbragðastyrjöld sem enn sér ekki fyrir endann á, milli óbilgjarnra trúarhópa kristinna manna, gyðinga og múslima. Kristnir hermenn frá vesturlöndum héldu í fyrstu herferðina til landanna fyrir botni Miðjarðarhafsins á síðasta áratug 11. aldar. Þær voru kallaðar Krossferðir (Crusades), tilgangurinn að vinna Jerúsalem og fleiri helga staði í sögu kristindómsins, úr höndum múslima. Krossferðariddurunum vegnaði vel í baráttunni, hertóku víðfeðm landsvæði og stofnuðu Jórsalaríki. 
Önnur krossferðin, undir miðja 12. öld, mistókst hrapallega, en sú þriðja, sem er í bakgrunni Kingdom of Heaven, var farin á síðustu árum 12. aldar. Einn af leiðtogum hennar var m.a. Ríkharður Ljónshjarta, Englandskonungur (Iain Glen), nú átti að endurheimta borgina helgu úr höndum múslima, sem höfðu lagt hana undir sig á nýjan leik nokkrum árum áður. 
Krossferðatímabilið endaði um öld síðar, þegar kristnir menn misstu síðustu ítök sín (í bili), fyrir Miðjarðarhafsbotni. Var það borgin Akko, eða Acre, en það er önnur saga. 
Þeir leikstjórinn Ridley Scott og rithöfundurinn William Monaham, höfðu m.a. til grundvallar handritinu heimildir sem til eru um franska járnsmiðinn Balian (Orlando Bloom), söguhetju Kingdom of Heaven. Í myndarbyrjun er hann að syrgja ástvinamissi þegar í hlaðið ríður Krossferðariddarinn og höfðinginn Godfrey af Ibelin (Liam Neeson) og tjáir Balian að hann sé í raun sonur sinn. Hvetur hann piltinn til að grafa fortíðina að baki og halda með riddurum sínum á vit ævintýranna í landinu helga þar sem heiðingjar spilli jörð. 
Handritið er flétta hetjudáða, ævintýra, fyrirgefningar og endurfæðingar, svo eitthvað sé nefnt. Í blóðugum deilum kristinna manna og múslima er að finna vísbendingar til samtímans, þessa endalausa trúarbragðastríðs sem enn ríkir af ótrúlegri heift og gagnkvæmu hatri. Nafn myndarinnar mun vísa til þess er Godfrey lýsir Jerúsalem fyrir syni sínum sem «himnesku konungsríki», eitthvað sem borgin helga er því miður víðsfjarri að vera í dag sem endranær. 
Monaham er sagður fara varfærnum höndum um þátt múslima í átökum Kingdom of Heaven. Þar kemur m.a. við sögu kúrdinn Saladín (Ghassan Massoud), hinn frægi hershöfðingi og þjóðhetja, sem m.a. vann það afrek að vinna Jerúsalem úr höndum hinna evrópsku «trúleysingja». Saladín er ekki aðeins skráður á blöð sögunnar sem valdamikill soldán og afburða, sigursæll herstjórnandi, heldur drengskaparmaður sem sýndi óvinum sínum einstakt göfuglyndi. Kingdom of Heaven er sögð hafa þann anda að leiðarljósi, krossferðariddararnir eru öllu frekar «illu öflin», á meðan tekin er jákvæðari afstaða með múslimaþjóðunum sem fyrir bjuggu á þessu óróasama heimshorni. Myndin verður því vonandi til þess að kæla bálið sem brennur á milli trúarhópanna frekar en hitt 
Deilt um höfundarréttinn
Fyrir skömmu ákærði rithöfundurinn James Reston Jr., bakhjarla kvikmyndarinnar um ritstuld, segir þá Scott og Monaham fara ófrjálsri hendi með kafla úr bók hans Warriors of God: Richard the Lionheart and Saladin in the Third Crusade, sem út kom árið 2001. Mun Warner Bros kvikmyndaverið, eigandi kvikmyndaréttarins, hafa sent Scott bókina til skoðunar fyrir ári en fengið hana fljótlega til baka með neikvæðri umsögn. 
Málaferli eru hugsanleg, a.m.k. ef myndin slær í gegn. Framleiðandinn, 20th Century Fox, hefur vitaskuld lýst kröfurnar «fullkomlega tilefnislausar». Svipaðar deilur um höfundarrétt er alkunnar í listaheiminum og heyrir til undantekninga að sækjendur fari með sigur af hólmi. 
Ridley Scott, snillingur stórmyndanna
Stjarna Bretans Ridleys Scott (1937-), varð upphaflega til í kjölfar hundraða sjónvarpsauglýsinga sem vöktu verðskuldaða athygli. Til marks um mátt þeirra má nefna Maxwell House kaffiauglýsingu Scotts, með Shakira Baksh, undurfríðri, indverskri stúlku. Stórleikarinn og sjarmörinn Michael Caine varð svo yfir sig hrifinn af konunni með kaffið að hann linnti ekki látum fyrr en hann hafði komið þeim í hnapphelduna. Stendur hjónaband þeirra enn, rösklega fjórum áratugum síðar og ekki annað vitað en samfarir þeirra séu með ágætum. 
Auk þess að vera endurreistur og eftirsóttur leikstjóri fæst Scott enn við auglýsingamyndagerð, framleiðir fjöldann allan af kvikmyndum undir merkjum Scott Free, fyrirtækis Ridleys og Tonys bróður hans, sem jafnframt er liðtækur leikstjóri (Man on Fire, Crimson Tide, Top Gun). 
Scott, sem er frægur fyrir að velja sjálfur í hlutverk og sína aðstoðarmenn, hefur orð á sér fyrir að vera snillingur við að dusta rykið af gömlum hugmyndum úr kvikmyndasögunni og blása í þær nýju lífi. Ekki aðeins gefið þeim nýtt og ferskt útlit heldur hafa þær skapað straumhvörf í kvikmyndagerð. Alien ('79), hleypti af stað hrinu ófreskjumynda sem enn stendur yfir; Blade Runner ('82), kom með gjörsamlega nýja sýn í vísindaskáldskap á hvíta tjaldinu; Thelma & Louise ('91), bylti «vina» (buddy), þemanu til langframa, með grundvallarbreytingu: Titilpersónurnar voru kvenkyns. 
Margir vilja meina að Black Hawk Down ('01), hafi gert svipaða hluti fyrir stríðsmyndina, en fyrst og fremst breytti hann gangi stefnu og strauma í Hollywood með því að vekja upp, alls óvænt, garpa fornaldar með Gladiator (2000). Flestir spáðu fokdýrri stórmyndinni falli, enginn markaður væri fyrir «gamaldags» epík, um sverðum prýdda, rómverska byltingarmenn, mikilfenglegar ástir og örlög. Árangurinn varð hinsvegar sá að myndin sópaði til sín auðæfum og Óskarsverðlaunum og sannaði að Scott er einn stórbreyttasti kvikmyndasmiður samtímans. Maður sem lætur engar tískustefnur hafa áhrif á sig en gerist þess í stað upphafsmaður þeirra. 
Persónur og leikendur í Kingdom of Heaven 
Balian - Orlando Bloom, Sibylla - Eva Green, Tiberias - Jeremy Irons, Hospitaler - David Thewlis, Reynald - Brendan Gleeson, Guy de Lusignan - Marton Csokas, Priest - Michael Sheen, Godfrey - Liam Neeson, King Baldwin - Edward Norton, Saladin - Ghassan Massoud, Nasir - Alexander Siddig, Mullah - Khaled Nabawy, English Sergeant - Kevin McKidd, Almaric - Velibor Topi, Patriarch - Jon Finch, Templar Master - Ulrich Thomsen, Village Sheriff - Nikolaj Coster-Waldau, Richard Coeur de Lion - Iain Glen.
