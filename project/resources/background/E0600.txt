«KLÆÐNAÐUR í banka- og viðskiptaheiminum er auðvitað fremur hefðbundinn en ég er ekki frá því að við fylgjum tískusveiflum, jafnvel þó við séum smálummó á stundum,» segir Helena Jónsdóttir, forstöðumaður sölu- og þróunardeildar KB banka.
Hún segir að konur innan bankanna hafi sennilega meiri möguleika á að klæða sig fjölbreyttar en karlmenn. «Hefðbundna bankadragtin er ekkert endilega skilyrði lengur. Við verðum til dæmis flestar litaglaðari þegar sól hækkar á lofti, sleppum kannski sokkunum og förum í hvíta skó. En auðvitað er það mjög mismunandi hvernig kvenfólkið klæðir sig, sumar eru í þessum hefðbundnu drögtum en aðrar eru djarfari og láta fjölbreytnina ráða. 
Reyndar finnst mér að karlmennirnir hafi talsvert val í sínum vinnufatnaði. Þeir geta valið sér skærlitar skyrtur og bindi í öllum regnbogans litum. Mér finnst til dæmis að bleik og almennt skærlituð bindi hafi verið allsráðandi í vetur. Jakkafötin þurfa heldur ekkert endilega að vera dökk, heldur grá eða brún ef menn vilja.» 
Helena segist eiga 10-15 sett af vinnufötum í fataskápnum, sem hún reyni að blanda saman til að auka fjölbreytnina. Helena segist sjálf gera greinarmun á vinnufötunum sínum og þeim fötum sem hún klæðist heima við. «Við förum í vinnufötin á morgnana rétt eins og aðrir. Sumir vilja drífa sig úr vinnufötunum um leið og þeir koma úr vinnunni og þannig er það eflaust með bankamenn líka.»
