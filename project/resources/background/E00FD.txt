Orsaka streitu er oft að leita í því að fólki reynist erfitt að finna jafnvægi á milli vinnu og einkalífs. Í Bandaríkjunum hefur aðferð sem nefnd er coaching eða þjálfun verið notuð til að hjálpa fólki að vinna bug á streitu og aðferðin hefur einnig verið notuð á Norðurlöndunum, t.d. í Noregi eins og greint er frá á forskning.no.
Stressaðir starfsmenn eru miklu oftar veikir en þeir starfsmenn sem ekki þjást af streitu, samkvæmt norskri könnun. Veikindadagar geta verið fyrirtækjum og hinu opinbera dýrir og norskir vísindamenn spyrja nú hvort hægt sé að spara með því að beita stressþjálfun. Þeir Magnus Røine og Javeid Azam Ali ætla að skoða hvort aðferðin standist vísindalegar kröfur, en þeir eru nemar við Vísindaháskóla í Noregi. Þjálfunin eða coaching felst í að sá sem þarf á aðstoð að halda vegna streitu fær ráðgjafa eða þjálfara sem hjálpar til við að finna lausn á vandamálinu. Þjálfarinn hjálpar viðkomandi að greina ástandið og hvaða þarfir viðkomandi hefur, e.t.v. þarf forgangsröðin að vera önnur. Saman skoða þeir mögulegar lausnir og aðferðir til að bæta ástandið. Með því að spyrja gagnrýninna spurninga hjálpar þjálfarinn viðkomandi að finna lausnirnar sjálfur. Aðferðin snýst um lausnir en ekki vandamál, að mati Røine.
