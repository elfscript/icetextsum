HP og synir í Höfn í Hornafirði sinnir flutningaþjónustu á leiðinni milli Reykjavíkur og Hafnar og áfram austur á Djúpavog. Heimir Heiðarsson stýrir daglegum rekstri þess en fyrirtækið er með fjóra dráttarbíla til langflutninganna og þrjá sendibíla sem notaðir eru í útkeyrslu frá Höfn.
Fyrirtækið stofnaði Heiðar Pétursson árið 1963 og segir Heimir þá hafa þurft að aka norður fyrir, ferðin tekið tvo daga og yfirleitt höfð næturgisting á Akureyri. Vegir og bílar hafi verið talsvert öðruvísi en í dag og mikið um óbrúaðar ár, t.d. á fjörðunum, þar hafi flestar sprænur bara runnið yfir vegina og því verið seinfarið á þessum slóðum. Að vetrinum var stundum hægt að fara yfir vötnin, ef kalt hafði verið í veðri og lítið í fljótunum eða í frostaköflum þegar unnt var að aka þau á ís. 
Fyrir sumum eins og trúarbrögð
Hlutafélagið HP var um síðustu áramót selt Flytjanda en það er áfram rekið sem sjálfstætt félag að sögn Heimis. Tveir dráttarbílar fyrirtækisins eru af gerðinni Iveco og hinir tveir eru Volvo en í allmörg ár var fyrirtækið með Renault-bíla. Heimir segir þá hafa reynst vel en síðan var ákveðið að skipta. «Sumir halda sig mjög fast við ákveðin merki og stundum eru þetta eins og trúarbrögð hjá þeim en við höfum prófað okkur svolítið áfram og það má segja að þessar tegundir reynist flestar mjög vel,» segir hann. 
Daglegar ferðir eru milli Hafnar og Reykjavíkur og fara bílar frá hvorum stað síðdegis og er nokkuð um að losa þurfi vörur og lesta á leiðinni. Bílstjórar mæta yfirleitt upp úr hádegi til að lesta bílana, keyra af stað sídegis og eru að fram að miðnætti og stundum lengur. Næsta morgun sjá aðrir um að losa bílana og bílstjórinn mætir síðan aftur á hádegi. Heimir segir þetta mjög hafa breyst með lögum um vinnutímann, áður hafi menn ekið fram að og fram yfir miðnætti og verið mættir kl. 8 næsta morgun til að losa og síðan undirbúið næstu ferð. Þá hafi breyst mjög allur aðbúnaður í bílunum, við að losa og lesta og vegir séu orðnir mun betri. 
Stundum um allt land
Í miðstöð Flytjanda við Klettagarða voru bílstjórarnir Ögmundur Einarsson og Baldvin Gíslason í gær að undirbúa ferðir dagsins. Ögmundur var að lesta vagninn sem var undir Volvo-dráttarbílnum og átti að leggja í hann um sexleytið og Baldvin var honum til aðstoðar meðan hann beið hvert yrði verkefni hans í dag. Baldvin býr í Reykjavík og er mikið í akstri á bíl HP fyrir Flytjanda, t.d. þegar skutlast þarf með gám norður til Akureyrar eða raunar hvert sem er um landið ef því er að skipta. Ögmundur er í akstri milli Reykjavíkur og Hafnar, sinnir ýmsum verkefnum á stöðinni á Höfn og tekur stundum í afleysingum ferðir á Djúpavog. 
«Þetta er mest margs konar stykkjavara og fjölbreyttur flutningur sem við förum með austur en síðan er fiskur líklega hátt í 80% flutningsins frá Höfn,» segir Ögmundir og eru þeir félagar sammála um að fiskflutningarnir hafi aukist mjög mikið á stuttum tíma. 
Vegirnir að gliðna
Vegirnir koma að sjálfsögðu til umræðu þegar flutningabílstjórar eru annars vegar. Baldvin segir norðurleiðina mun leiðinlegri en að aka um Suðurlandið. «Það er hátíð að aka austur um miðað við að fara norður því þjóðvegur 1 er orðinn mjög þreyttur og hann er að gliðna á löngum köflum og kantarnir að gefa sig.» 
Undir þetta tekur Ögmundur en vill þó meina að þótt Suðurlandsvegurinn sé skárri sé hann hvergi nærri nógu góður. «Við eigum metið í einbreiðum brúm í Austur-Skaftafellssýslu,» minnir hann á og segir að sér hefði fundist hægt að undirbúa betur aukna flutninga um þjóðvegina eftir að strandsiglingar lögðust að mestu af. «Það var vitað með fyrirvara að flutningar myndu aukast og að það þýddi meira álag á vegakerfið. Þá hefði Vegagerðin strax átt að huga að viðkvæmum köflum og láta hefja aðgerðir til að laga brýr og styrkja eða smíða nýjar,» segir hann og þótt vissulega sé víða unnið að endurbótum vilja þessir karlar sjá hlutina gerast hraðar. 
Bílstjórarnir eru sammála um að mikil bót verði með tilkomu ganganna gegnum Almannaskarð og síðan milli Fáskrúðsfjarðar og Reyðarfjarðar. 
Um bílana segja þeir að þeir fari stöðugt batnandi og séu þeir meira og minna svipaðir hjá mörgum framleiðendum. Kraftur og þægindi eru aðalatriðin og hver bílstjóri leggur metnað í að halda bíl sínum hreinum. «En sumir eru meiri snyrtipinnar en aðrir,» segir Baldvin og drífa þeir sig síðan í að ljúka lestun áður en halda þarf af stað.
