STJÓRNIR Félags járniðnaðarmanna og Vélstjórafélags Íslands hafa samþykkt samkomulag sem viðræðunefndir hafa gert um sameiningu félaganna. Eftir er að ljúka viðræðum um ýmsa þætti, en miðað er við að tillaga um sameiningu verði lögð fyrir félagsmenn í lok ársins og verði hún samþykkt muni félögin sameinast formlega vorið 2006.
Fjárhagslegur ávinningur
Viðræður um hugsanlega sameiningu eða samstarf félaga járniðnaðarmanna og vélstjóra hófust sumarið 2004. Í lok síðasta árs var kynnt niðurstaða mats á hagkvæmni sameiningar félaganna. Meginniðurstaðan var sú að búast mætti við töluverðum fjárhagslegum ávinningi og er gert ráð fyrir að þjónusta við félagsmenn muni um leið eflast með sterkara félagi. 
Unnið hefur verið að útfærslu á uppbyggingu og stjórnun sameinaðs félags og fjölluðu stjórnir félaganna um drög að slíku samkomulagi 22. og 23. mars sl. Í þeim er gert ráð fyrir að kosið verði til fyrstu tveggja starfsára með listakosningu þar sem bæði félög eiga jafnan fjölda sæta og mun hvort félag eiga formann og varaformann í eitt ár. Auk þess mun verða skipað fulltrúaráð sem verður fjölskipað og endurspeglar alla hópa innan sameinaðs félags. Einnig er tekið á aðild að heildarsamtökum. 
Stjórnir beggja félaga samþykktu samkomulagið. 
Viðræðunefnd félaganna mun á næstunni halda áfram viðræðum um ýmis mál sem ekki hefur verið tekin afstaða til. Gert er ráð fyrir að kallaðir verði saman verkefnahópar, m.a. til að gera tillögu að lögum sameinaðs félags. Skilgreina þarf starfsemi sameinaðs félags nánar m.t.t. þjónustu og mönnunar skrifstofu, sjóða, félagsgjalda o.fl. Náist einnig samkomulag um þessi mál er gert ráð fyrir að tillögur um sameiningu félaganna verði lagðar fram til samþykktar um næstu áramót. Verði tillögurnar samþykktar getur sameinað félag tekið til starfa vorið 2006.
