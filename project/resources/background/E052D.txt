Í HUGA spænska ökuþórsins Fernando Alonso hjá Renault er heimakappakstur hans í Barcelona um helgina mikilvægasta mót ársins. Aðeins heimsmeistaratitill ökuþóra í vertíðarlok getur toppað það að vinna sigur í Katalóníuhringnum á sunnudag. Alonso hefur unnið síðustu þrjú mót í röð og þótt hann vilji helst af öllu vinna heimamótið kann Michael Schumacher að hafa aðrar hugmyndir á endurfæddum Ferrarifáknum.
Schumacher sýndi í Imola fyrir hálfum mánuði að Ferraribíllinn býr yfir fullum slagkrafti á ný. Háði hann einkar tvísýnt og spennandi einvígi við Alonso síðasta fimmtung kappakstursins en Spánverjinn ungi sýndi og sannaði að hann er fullvaxinn með því að halda heimsmeistaranum kænskulega fyrir aftan sig en á endamarki munaði aðeins tveimur sekúndubrotum á þeim. Tvísýnni kappakstur hefur ekki sést í formúlunni um langt árabil. 
Alonso fær nýjan, öflugri mótor
Renault þarf þó tæpast að láta nýfundinn hraða Ferrari valda sér hugarangri því Alonso var með notaðan mótor í bíl sínum en Schumacher nýjan. Alonso þurfti því að hlífa sinni vél til að vera viss um að komast á mark og undir lokin bitu bremsur hans ekki sem skyldi. 
Hlutaverkaskipti verða með ökuþórunum tveimur í Barcelona; Schumacher ekur þar með mótorinn frá í Imola en Alonso fær nýjan og öflugri en þann sem hann ók þá með. Renaultmenn telja sig því standa vel að vígi og óttast ekki Ferrari. Og það þrátt fyrir að meistararnir hafi æft sig og æft af gríðarlegu kappi frá síðasta móti og brautin í Barcelona hafi jafnan verið þeim gjöful. 
Því má búast við að Schumacher verði eitilharður í horn að taka sem fyrr og félagi hans Rubens Barrichello þarf að komast á góðan skrið á ný. Hann hefur verið vængbrotinn í undanförnum mótum og siglir hraðbyri inn í gleymskunnar dá sýni hann ekki klærnar um helgina. 
Alonso býst ekki við Ferrari jafn sterkum og í Imola
Alonso býst reyndar ekki við Ferrariþórunum jafn sprækum í Barcelona og í Imola þar sem Schumacher ók hringinn sekúndu hraðar en næsti maður. Mistök í tímatökum og snilldarleg varnartaktík Alonso komu líklega í veg fyrir sigur meistarans. Alonso telur að um bólu hafi verið að ræða. 
«Vissulega vorum við hæggengari en Ferrari í Imola en ég held að aðstæður hafi verið þeim hagstæðar, það er ekki eðlilegt að einn bíll sé svo miklu hraðskreiðari en allir aðrir bílar, ekki bara okkar. Við vorum að fást við allt annað Ferrarilið en í fyrstu mótunum þremur en ég held þeir verði ekki eins sterkir og í Imola. Vonandi fá þeir harðari samkeppni um helgina,» segir Alonso.
