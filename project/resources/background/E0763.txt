* ERLA Steina Arnardóttir , landsliðskona í knattspyrnu, þótti besti leikmaður vallarins þegar lið hennar í sænsku úrvalsdeildinni, Mallbacken , vann Glanshammer , 4:1, í fyrsta æfingaleik sínum fyrir tímabilið sem fram fór um helgina. « Erla var frábær og það stefnir allt í annað gott tímabil hjá henni,» sagði Mikael Fahlén , þjálfari Mallbacken , við dagblaðið Nya Wermlands Tidningen í gær.
* HRAFNHILDUR Skúladóttir og samherjar hennar í danska handknattleiksliðinu SK Aarhus unnu sinn 20. leik á keppnistímabilinu þegar þær sóttu heim leikmenn Lyngby HK , norðan Kaupmannahafnar, um liðna helgi. Lokatölur 27:20, fyrir SK Aarhus og skoraði Hrafnhildur þrjú mörk í leiknum. SK Arhus er sem fyrr efst í næstefstu deild og virðist á góðri leið með að endurheimta sæti í úrvalsdeild á nýjan leik. 
* KRISTINN Björgúlfsson skoraði fjögur mörk þegar lið hans Runar frá Sandefjord vann Elverum , 26:25, á heimavelli í norsku úrvalsdeildinni í handknattleik. Sigurður Ari Stefánsson gerði fimm marka Elverum sem er rétt fyrir neðan miðja deild. Sigurinn breytir þó ekki þeirri staðreynd að Runar er sem fyrr í næstneðsta sæti. 
* GUNNAR Berg Viktorsson handknattleiksmaður á þessa daga í viðræðum við félag sitt, Kronau/Östringen , um nýjan samning en núverandi samningur hans við þýska félagið rennur út í júní. Gunnar er á öðru ári hjá Kronau/Östringen en hefur verið frá keppni vegna erfiðra meiðsla í öxl frá því síðla í sumar. Hann er á batavegi og hefur tekið þátt í æfingaleikjum. Hermt er að það skýrist á næstu dögum hvort samningar nást milli Gunnars og félagsins. 
* EINAR Örn Jónsson , handknattleiksmaður hjá Torrevieja á Spáni, verður frá æfingum og keppni næstu þrjár vikur. Hann reif liðþófa í hné á æfingu fyrir nokkrum dögum. Af þeim sökum lék hann ekki með Torrevieja gegn CAI Aragón um helgina þar sem samherjar Einars unnu með fjögurra marka mun á heimavelli, 29:25. Torrevieja er í 8. sæti af 16 liðum í spænsku 1. deildinni. 
* FRANCESCO Totti, framherji Roma og ítalska landsliðsins í knattspyrnu, fótbrotnaði í leik Roma gegn Empoli á sunnudaginn. Hann gekkst undir aðgerð í gær og er talið að hann verði frá æfingum og keppni næstu átta vikurnar. Það þýðir að óvissa ríkir um þátttöku hans með Ítölum á HM í Þýskalandi í sumar. Sjálfur er Totti mjög vongóður um að verða heill í tæka tíð en hann fer heim af sjúkrahúsinu í dag og endurhæfingin hefst á morgun. 
* SÆVAR Eyjólfsson, sem lék með Þrótti í úrvalsdeildinni í knattspyrnu í sumar, er genginn til liðs við ÍBV . Sævar , sem er 27 ára sóknarmaður, hefur skorað mikið fyrir Hauka og Njarðvík á undanförnum árum en náði ekki að skora í 8 leikjum með Þrótturum í úrvalsdeildinni í fyrra. 
* ÍTALSKA blaðið Corriere dello Sport heldur því fram að enska knattspyrnusambandið hafi gert Fabio Capello, þjálfara Juventus, tilboð um að taka við þjálfun enska landsliðsins af Svíanum Sven Göran Eriksson . 
* PATRIK Berger, miðvallarleikmaður Aston Villa og landsliðsmaður Tékka í knattspyrnu, mun spila með varaliði Aston Villa annað kvöld en hann hefur verið frá vegna meiðsla í fjóra mánuði. Berger kom til Aston Villa frá Portsmouth í sumar en hann spilaði síðast með Aston Villa í úrvalsdeildinni gegn Manchester City 31. október.
