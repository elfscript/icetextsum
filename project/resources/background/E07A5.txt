UNGUR maður, vopnaður hníf, rændi lyfjum úr Apótekaranum í Kópavogi um hádegisbilið í gær og var hann enn ófundinn í gærkvöldi. 
Að sögn lögreglunnar í Kópavogi var atburðarásin á þá leið að maður gekk inn í apótekið með hnífinn og heimtaði lyf. 
Starfsfólk apóteksins þorði ekki annað en að afhenda manninum eitthvað af lyfjum. Maðurinn setti þá lyfin í Bónuspoka og komst undan á hlaupum. Hann er talinn vera 15-20 ára, um 165 cm á hæð og meðalmaður að vexti. Hann var klæddur í dökk föt; útivistarúlpu, steingráa hettupeysu, dökkar buxur og strigaskó. 
Huldi andlit sitt með dökkri húfu
Að sögn lögreglu huldi maðurinn andlit sitt með svartri eða dökkblárri húfu sem var með tveimur klipptum götum fyrir augu. Starfsmönnum apóteksins var mjög brugðið en sakaði ekki að öðru leyti. 
Þeir sem hafa einhverjar upplýsingar um málið eru beðnir um að hafa samband við lögregluna í Kópavogi, í síma 5603040. 
Eins og áður sagði var maðurinn enn ófundinn í gærkvöldi þegar Morgunblaðið fór í prentun en unnið var að rannsókn málsins.
