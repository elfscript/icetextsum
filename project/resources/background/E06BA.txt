Erlendur Steinar Ólafsson fæddist í Reykjavík 5. maí 1912. Hann andaðist á LSH í Fossvogi miðvikudaginn 8. febrúar síðastliðinn. Foreldrar hans voru Guðrún Erlendsdóttir frá Hvallátrum í Rauðasandshreppi, f. 7. júlí 1886, d. 18. jan. 1950 og Ólafur Theodór Guðmundson trésmíðameistari, f. 1873, d. 4. mars 1950. Alsystkini Erlendar Steinars voru Hólmfríður Ólafsdóttir Kragh, f. 1913, d. 1997, Sigríður Ólafsdóttir Mckenzie, f. 1917, d. 2003, Valgerður f. 1919, d. 1927, Ólafur Theodór f. 1922, d. 1989 og Kristján Valgeir f. 1927, d. 2001. Hálfsystkini Erlendar Steinars, börn Ólafs Theodórs af fyrra hjónabandi voru, Valgerður f. 1899, d. 1978, Sigurður f. 1904, d. 1970 og Vigdís f. 1904, d. 1926.
Árið 1938 kvæntist Erlendur Steinar Bergþóru Halldórsdóttur frá Bakkafirði, f. 1917, d. 1996. Þau eignuðust fjögur börn, þau eru: Guðrún Dóra, f. 1938, d. 1998; Baldur, f. 1939, d. 2001; Sólveig f. 1943, maki Sveinn H. Skúlason, börn þeirra eru, Steinar Þór, f. 1971 og Hrund, f. 1977, sambýlismaður Rúnar Magni Jónsson; og Gísli Jóhann, f. 1947, maki Kirsten Erlendsson Voigt, börn þeirra eru, Kristján, f. 1978, Jakob, f. 1981 og Stefán f. 1988. 
Erlendur Steinar fékk sveinsbréf í húsasmíði 1931 og meistarabréf 1938. Hann lauk prófi í byggingafræði frá Ingeniørskolen í Horsens 1934. Erlendur Steinar starfaði sem verktaki með föður sínum 1934-36. Tæknifræðingur hjá Rafmagnsveitu Reykjavíkur 1936-37, hjá Síldarverksmiðjunni í Neskaupstað 1938, hjá Højgård & Schultz A/S á Íslandi 1939-43, hjá Almenna byggingarfélaginu hf. 1943-57, hjá Efrafalli hf. 1957-66, hjá Fosskrafti sf., 1966-69, hjá E. Phil & Søn í Danmörku 1969-77, hjá Ístaki hf. 1977-80, hjá E. Phil & Søn á Grænlandi 1981, hjá Ístaki hf. 1982, hjá E.Phil & Søn í Færeyjum 1983-86. 
Útför Erlendar Steinars verður gerð frá Laugarneskirkju í dag og hefst athöfnin klukkan 15. 
Það eru ein 37 ár síðan ég hitti Erlend Steinar í fyrsta sinn. Örlögin háttuðu því síðan þannig að ég varð tengdasonur þeirra hjóna, Bergþóru og Erlendar Steinars. Við hentum oft gaman af því hvaða bragða ég beitti til að vinna hylli þeirra. Það var á Búrfellsárunum að ég frétti að þau langaði til að eignast kött. Það var varla liðinn dagurinn áður en ég var mættur með köttinn, sem hlaut það virðulega nafn «Subba». Eftir þetta snilldarbragð var öll varúð lögð til hliðar og ég að fullu samþykktur sem verðandi tengdasonur. Síðan höfum við Erlendur Steinar ekki litið til baka hvað okkar samband varðar, gagnkvæm vinátta og traust hefur ætíð ríkt. Erlendur Steinar var reyndar mjög dulur maður með sínar tilfinningar. Hann vildi kljást einn við mótlætið og maður sá honum aldrei bregða, jafnvel við ótímabært fráfall tveggja barna sinna. Eflaust er það engum til góðs að kljást á þennan hátt við mikla sorg, en þetta var hans aðferð og því fékk enginn breytt.
Að slepptum þeim áföllum sem hann varð fyrir við missi barna sinna átti Erlendur Steinar góða ævi. Vinnan var hans aðaláhugamál um ævina og hans gæfa var að hann fékk að sinna henni til 74 ára aldurs. Hann vann ætíð langan vinnudag og var oft langan tíma í fjarveru frá fjölskyldunni. Hann naut trausts í fagi sínu og fékk að takast á við stór og krefjandi verkefni. Þó að ég segi að vinnan hafi verið hans aðaláhugamál var tækni alltaf ofarlega í huga hans og þá sérstaklega ljósmyndatæknin. Hann tók kvikmyndir og ljósmyndir af flestum þeim verkefnum sem hann vann við fyrri hluta starfsævinnar. Þessar myndir eru nú varðveittar í öruggri geymslu og eru merkar heimildir um þann tíma er við vorum að stíga fyrstu skrefin í virkjana- og hafnargerð. 
Erlendur Steinar var sem fyrr segir dulur maður og ekki margmáll. Hann átti fáa en góða vini í bestu merkingu þess orðs. Síðustu árin naut hann í ríkum mæli samvistanna með Sigurði heitnum Jónssyni og Guðlaugu Hannesdóttur konu hans. Þau voru honum ótrúlega góð og trygg. Erlendur Steinar missti mikið þegar Sigurður féll frá á síðasta sumri. Lauga sleppti ekki hendinni af vini sínum og heimsótti hann reglulega allt til yfir lauk. 
Erlendur Steinar bar sig ætíð vel, beinn í baki og virðulegur. Hann hélt andlegri reisn alveg fram til síðasta dags. Hann skynjaði vel að dögum hérvistar fór fækkandi og var alveg tilbúinn til vistaskiptanna. Handan marka lífs og dauða biðu ástvinirnir. 
Það var yndislegt að hafa átt samleið með Erlendi Steinari þessi 37 ár, sem er um tveir þriðju hluti ævi minnar. 
Þú ert kært kvaddur, kæri vinur. 
Sveinn H. Skúlason.
Elsku afi. 
Við höfum átt samleið allt okkar líf en nú skiljast leiðir og það er komið að kveðjustund. Stundin er runnin upp þar sem við kveðjum kæran afa, afa sem við höfum átt svo margar yndislegar stundir með, stundir sem verða okkur ætíð kærar í minningunni. Jafnvel þótt við höfum búið sitt hvorum megin Atlantsála, hefur þú ætíð fylgst, fullur áhuga, með því sem við höfum tekið okkur fyrir hendur. Alltaf verið tilbúinn til að hjálpa okkur, hvort heldur það var að hjálpa okkur upp á hjólið þegar við vorum minni eða að fylgjast með leik okkar og námi þegar við urðum eldri. 
Til margra ára höfum við átt sameiginleg áhugamál hvað varðar áhuga okkar á vélum og tækni hverskonar. Áhugi þinn var ekki minni en okkar þegar við vorum að stjórna fjarstýrðum bátum og bílum og seinna sameinuðust við í áhuga okkar á digitaltækninni. Þrátt fyrir að þú værir á níræðisaldri varst það þú sem varst leiðtoginn hvað varðaði tölvur og nýjustu tegundir af myndavélum. Ánægjan skein af þér þegar við vorum skoða allar græjurnar þínar. 
Kæri afi. Þú hefur alltaf verið hinn trausti miðpunktur fjölskyldunnar og það verður tómlegt framsætið í jeppanum, því þar sast þú með hatt þinn og staf og stjórnaðir ferðinni. Við minnumst hinna mörgu ferða austur í sumarbústað þar sem við beygðum af leið okkar til að kaupa vínarbrauð í bakaríinu í Hveragerði. 
Í sumarbústaðnum hafðir þú skapað fjölskyldunni unaðsreit. Þú áttir þitt heiðurssæti í hornsófanum og þaðan gast þú fylgst með því sem var að gerast innandyra. Einnig munum við þig á sólpallinum í kvöldsólinni horfandi til fjallanna með kaffi þér við hlið. Við minnumst þess tíma þegar þið amma komuð til Danmerkur í frí. Þú varst strax byrjaður á ýmiskonar framkvæmdum, það var sagað og hamarinn dundi. Þú byggðir garðhús, verkfæraskúr eða hvað það sem fjölskyldunni í Løkketoften vantaði í garðinn sinn. 
Við huggum okkur með að þú áttir langt og viðburðaríkt líf, þar sem þú sem verkfræðingur og frumherji skyldir eftir þig merkjanleg spor, ekki einungis á Íslandi heldur einnig í Danmörku, á Grænlandi og í Færeyjum. Við erum mjög stoltir af því að vera sonarsynir þínir og í hjörtum okkar munum við ætíð geyma kæra minningu um þig elsku afi. 
Kristján, Jakob og Stefán, Kaupmannahöfn.
Þegar vinir hverfa úr þessari jarðvist, vakna minningar frá liðnum tíma. 
Steinar og eiginmaður minn kynntust þegar Sigurður fór á menntaskólaárum sínum að vinna hjá Almenna byggingafélaginu í sumarvinnu. Þeim var strax vel til vina og voru myndavélar, ljósmyndir og allt sem tengdist tækni þeirra sameiginlegu áhugamál. Vinátta þeirra hélst alla tíð þrátt fyrir að Steinar væri oft fjarverandi við störf erlendis. 
Þegar við Siggi giftum okkur kynntist ég Steinari og Bergþóru konu hans. Steinar var heimilisvinur sem leit oft inn á sunnudagsmorgnum til að spjalla og deila nýjungum í tækni með vini sínum. Bergþóra var glæsileg kona, hún var sérlega smekkleg og bar heimili þeirra Steinars því vitni. Með þeim hjónum ríkti gagnkvæm virðing og umhyggja hvors fyrir öðru. 
Steinar var greindur maður, prúður og hlýr í framkomu og einstakt snyrtimenni. Hann var dulur en átti til að vera glettinn og spaugsamur. Steinar varð fyrir miklum áföllum í lífinu. Hann fékk tvisvar heilablæðingu, en náði góðri heilsu á undraverðan hátt og kom þá í ljós viljastyrkur hans. Konu sína missti hann og síðan tvö eldri börn sín með fárra ára millibili. Þessi áföll voru honum erfið en hann tók þeim með æðruleysi og stillingu. 
Við hjónin bárum gæfu til að hafa mikið samneyti við Steinar hin síðari ár. Þeir vinirnir fóru í bíltúra og á kaffihús þegar ég átti fund með skólasystrum og vinkonum. Steinar kom oft á heimili okkar og áttum við margar góðar stundir saman. Á haustin fórum við til Þingvalla að skoða litadýrðina. Ógleymanlegar eru ferðirnar í sumarbústað fjölskyldunnar í Grímsnesinu. Steinar var sérstaklega gestrisinn og höfðinglegur heim að sækja, og naut hann aðstoðar Sólveigar og Sveins í þessum sumarbústaðarferðum. Einnig minnist ég afmælisveislunnar á Hótel Sögu þegar Steinar varð níræður. Var okkur hjónum boðið til veislunnar með fjölskyldunni og var okkur með því sýndur mikill sómi. 
Sólveig dóttir Steinars sinnti föður sínum af einstakri natni og umhyggju ásamt Sveini eiginmanni sínum og börnum. Steinar naut einnig umhyggju Gísla sonar síns og fjölskyldu hans sem búsett eru í Danmörku. Steinar fór til dvalar hjá þeim á hverju ári og þau komu í heimsóknir til Íslands. 
Það er margs að minnast á langri leið, vináttu sem einkenndist af góðvild og tryggð er mér efst í huga. Þegar Siggi lést fyrir tæpu ári síðan sagði Steinar við mig að ekki yrði langt á milli þeirra vinanna. 
Steinar hélt reisn sinni og skýrleika í hugsun fram til hins síðasta. Þegar ég heimsótti hann á Dalbraut fyrir skömmu, sagðist hann eiga góða dóttur, hana Sollu sína. Að vanda þakkaði hann mér fyrir innlitið með sinni einstöku hlýju. 
Kæri vinur, megi ljósið sem þú tendraðir í þessum heimi fylgja þér í eilífðinni. 
Innilegustu samúðarkveðjur til fjölskyldunnar. 
Guðlaug Ágústa Hannesdóttir.
Duglegur og tryggur heiðursmaður, sem bjó yfir einstakri verkfræðiþekkingu, hefur lokið glæsilegri ævi. Samstarfsmenn Steinars hafa í hálfa öld notið góðs af faglegri þekkingu hans, útsjónarsemi og hæfileikum til að framkvæma þau verkefni sem honum voru falin. 
Hann var úthaldsgóður, svo jaðraði við þrákelkni, en trygglyndi hans varð aldrei dregið í efa. Þegar erfiðleikarnir virtust óyfirstíganlegir var framlag hans til fyrirmyndar. 
Steinar vann fyrir okkur bæði á Íslandi, Grænlandi, Færeyjum og í Danmörku og alltaf naut hinn aldni höfðingi mikillar virðingar. Við þökkum fyrir farsælt samstarf, góður drengur hefur kvatt. 
Blessuð veri minning Steinars Ólafssonar. 
Søren Langvad.
Þeir sem eru svo lánsamir að kynnast öfum sínum og ömmum eiga í þeim ævarandi tengingu við fortíðina. Sú tenging er ómetanlegt akkeri í lífsins ólgusjó. Þeir sjá sjálfa sig í spegli þess tíma sem er að líða undir lok og skýringar á sínum eðliskostum og - göllum. Þeir sjá að ekki einungis útlit og andlitssvipur erfist frá kynslóð til kynslóðar heldur einnig lundarfar og lífssýn. Þeir sjá úr hvaða genagraut þeir eru sjálfir smíðaðir. 
Afi í «Túni» var raunhyggjumaður eins og þeir gerast bestir. Í hans heimssýn var enginn guð í efra né djöfull í neðra. Ég var og er sammála honum. Afi var ekki á leiðinni neitt sérstakt er lífið endaði. Þeir sem dóu voru bara «dauðir». Í besta falli, ef menn höfðu verið «dauðir» í einhvern tíma, þá voru þeir «steindauðir». Ég var og er sammála því. 
Afi hafði ískaldan húmor og honum var stundum ekkert heilagt. Erfiðustu reynslu lífsins er hægt að frysta í nöprum húmor. Þegar amma dó sagði afi við ungan sonarson sinn, þegar fjölskyldan fór að leiðinu að kvöldi útfarardagsins, að þegar hann dæi líka gæti drengurinn heimsótt bæði ömmu og afa í kirkjugarðinn. Drengurinn, sem býr erlendis, var fljótur til svars og hafði greinilega erft ýmislegt frá afa sínum og sagði að þá gætu hann og foreldrar hans notað húsið hans afa sem sumarhús þegar þau kæmu til Íslands. Afi kunni vel að meta þessar samræður. Ég líka. Við sama tilefni, við leiði ömmu, þegar hver og einn var í sínum þungu þönkum og afa tók að leiðast þófið, þá stappaði hann niður fótunum á fráteknu leiðinu við hliðina, sínu eigin, og sagði: «Hér er pláss fyrir einn enn!» Það kom svipur á hirðina. Þetta er mér ógleymanlegt. Svona var hann. Svona er ég. Afi fyllir þetta pláss í dag. 
Afi var þögull. Maður fárra orða. Hann sá á eftir öllum systkinum sínum, eiginkonu, tveimur börnum. Fá orð um það. Þegar stirðleiki ellinnar færðist yfir var ekki kvartað. Aðeins bölvað eilítið af og til. Afi var svona. Verð ég svona? Lífssýn afa fylgdi æðruleysi sem mér finnst aðdáunarvert. Afi tók þó lífinu af alvöru enda braut oft á á langri ævi. Æðruleysi mitt leiðir oft til alvöruleysis gagnvart lífinu. Það breytist kannski ef meira reynir á. 
Á þessari kveðjustund veit ég að ég er lánsamur að hafa kynnst afa mínum og nafna, Erlendi Steinari Ólafssyni. Ég veit hvaðan ég kem. Ég er lánsamur að hafa erft hluta af hans eðliskostum og - göllum, lundarfari og lífssýn. Við vorum sammála um að «hinum megin» er ekki til og því hittumst við ekki aftur. Það væri þó gaman að geta afneitað genunum og trúað því eitt augnakast. Hafðu þökk fyrir allt og allt. 
Steinar Þór Sveinsson.
