RÍKISÚTVARPIÐ, útvarp allra landsmanna hefur verið að dala í rekstri síðustu misseri auk þess sem ekki hefur verið sátt um mannaráðningar þar. Nú á að reyna að breyta stefnu Ríkisútvarpsins með því að breyta um nafn, Ríkisútvarpið sf.
Það er miður hve litlar breytingarnar eru í nýju frumvarpi um RÚV og þær fáu breytingar sem eiga sér stað eru vondar. Breytingarnar eru oft á tíðum smávægilegar og ekkert annað en tilfærslur í kerfinu og á fjárlögum. Sýnilegasta dæmið er afnám afnotagjalds, en í staðinn verður settur á nefskattur sem nemur 13.500 kr. á ári. Áður voru afnotagjöldin 32.460 krónur á ári en nú eru þau 13.500 kr. á ári. Þó ungir sjálfstæðismenn hafi löngum barist fyrir afnámi afnotagjalda teljum við þessa útfærslu miður þar sem afnotagjöld verða í raun enn til staðar en nafngiftin önnur. Við hefðum frekar kosið að Ríkissjónvarpið yrði gert að áskriftarsjónvarpi, líkt og Stöð 2 og fólk hefði þá val um hvort það greiddi áskriftargjöld eða ekki - þó besti kosturinn sé auðvitað að einkavæða RÚV alfarið. 
Þrátt fyrir 2500 milljóna forgjöf á aðra ljósvakamiðla er Ríkisútvarpinu ekki lengur gert skylt að fylgja lögum og reglum sem gilda sérstaklega um ríkisrekstur, svo sem varðandi fjárreiður, upplýsingagjöf, starfsmannahald og lántökuheimildir. Þetta gerir almenningi erfiðara fyrir að koma upp um þá slöku fjármálastjórnun sem einkennt hefur Ríkisútvarpið síðustu ár. 
Við fögnum því að veðréttur Ríkisútvarpsins á viðtækjum landsmanna falli úr gildi en hörmum að það verði ekki fyrr en árið 2011. Um leið teljum við fagnaðarefni að ríkissjóður spari 80 milljónir króna í innheimtu á afnotagjöldum. 
Á heildina litið er þetta frumvarp merkingarlítið, oft er aðeins um nafnabreytingar og tilfærslur að ræða. Sem dæmi má nefna er að stjórn Ríkisútvarpsins mun ekki lengur nefnast Útvarpsráð en áfram mun verða valið í hana pólitískt. Annað dæmi um merkingarlausar tilfærslur menntamálaráðherra er frumvarp hans um Sinfóníuhljómsveit Íslands, þar sem kveðið er á um aukna greiðsluþáttöku ríkissjóðs í hallarekstri SÍ en um leið afnumin þáttaka RÚV í henni. 
Að lokum teljum við undarlegt að RÚV skuli gert að sameignarfélagi en ekki að hlutafélagi þannig að það yrði rekið með sambærilegu formi og önnur fyrirtæki á markaðnum. 
Menningarmálanefnd SUS mun standa fyrir fundi um frumvarpið í kvöld kl. 21 í Valhöll. Höfundar sitja í menningarmálanefnd SUS.
