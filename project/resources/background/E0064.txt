STOFNAÐ hefur verið nýtt mjólkursamlag, Mjólka ehf., sem mun sérhæfa sig í framleiðslu og sölu á ostum fyrir innanlandsmarkað. Mjólka starfar utan greiðslumarkskerfis landbúnaðarins og nýtur því ekki framleiðslustyrkja frá ríkinu. Sótt hefur verið um leyfi til heilbrigðisyfirvalda til starfrækslu mjólkurstöðvar Mjólku. 
Stofnendur Mjólku eru fjölskyldan á Eyjum II í Kjós og aðilar henni tengdir. Að sögn Ólafs M. Magnússonar, framkvæmdastjóra Mjólku, mun framleiðsla á mjólk vegna ostagerðarinnar fara fram að Eyjum II en ostagerðin í verksmiðjuhúsnæði sem nú er verið að innrétta á Ártúnsholti í Reykjavík. Mjólkurframleiðsla er þegar hafin en keyptar hafa verið 50 mjólkurkýr í búið og er stefnt að því að fjölga þeim í eitt hundrað. 
Eins og fyrr segir er framleiðslan utan við styrkjakerfi landbúnaðarins. Aðspurður hvernig Mjólka geti boðið osta á samkeppnishæfu verði segir Ólafur að svo virðist sem núverandi kaupgengi á framleiðslurétti á mjólk sé á bilinu 400-465 krónur fyrir lítrann. Með því að kaupa framleiðslurétt á slíku verði séu mjólkurframleiðendur í raun að afsala sér beingreiðslum frá ríkinu í 12-15 ár og sé þá ekki tekið tillit til vaxta og kostnaðar. Aðstandendur Mjólku meti það svo að það sé ekkert hægt að spá fyrir um að aðstæður á markaði verði með svipuðum hætti eftir 15 ár og þær eru nú og telji ennfremur að þeir geti framleitt osta á samkeppnishæfu verði. 
Ólafur gerir ráð fyrir að ostaframleiðslan hefjist nú í vor og að fyrstu vörurnar komi á markað í byrjun sumars. Í fyrstunni er gert ráð fyrir að framleiðslan geti numið um 40 tonnum af osti árlega. Fyrst um sinn mun fyrirtækið einbeita sér að framleiðslu einnar ostategundar en stefnt er að auknu vöruúrvali á næsta ári. 
Framleiðslustuðningur um 47% af kostnaði
Guðni Ágústsson landbúnaðarráðherra segist óska samlaginu velfarnaðar og vonast til að Mjólka auðgi og efli íslenskan landbúnað. Aðspurður segist hann ekki sjá að það hafi áhrif á landbúnaðarkerfið þó að rekstur samlagsins gangi samkvæmt áætlun. Hann telur þó að reksturinn gæti orðið erfiður þar sem framleiðslustuðningur nemi nú um 47% af framleiðslukostnaði.
