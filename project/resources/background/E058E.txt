«ÉG hef komið til Íslands og dvalið þar í eina viku og veit hversu mikilvægur handboltinn er fyrir fólkið þar, og veit hve mikilvægur þessi Evróputitill er fyrir Guðjón Val og alla þá sem honum tengjast,» sagði Oliver Roggisch, þýskur landsliðsmaður í liði Essen, við Morgunblaðið eftir sigurinn á Magdeburg.
«Við Goggi erum miklir vinir og það er mjög sárt að sjá á eftir honum til Gummersbach. Sem betur fer er ekki langt þangað svo við eigum eftir að hittast oft og skemmta okkur saman, auk þess að spila hvor gegn öðrum. Hans verður virkilega saknað hér í Essen. En það er um leið frábært að hafa unnið þennan sigur með honum og öllu liðinu - við erum með einstaklega samstillt lið þar sem allir eru tilbúnir til að fórna sér fyrir félagana,» sagði Roggisch, lykilmaður í varnarleik Essen.
