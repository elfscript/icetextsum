KOSNINGABARÁTTA við venslafólk er óhjákvæmilega erfið en sennilega enn verri ef andstæðingurinn er kona.
Össur Skarphéðinsson er ekki til sölu og þess vegna er gríðarlega mikilvægt að hann tapi ekki formannsslagnum í Samfylkingunni. 
Össur hefur haldið fram skoðunum sínum á mönnum og málefnum, þegar aðrir hlupu í skjól kaupahéðna og peningamanna. 
Össur hefur átt sína slæmu daga eins og allir en hann varpar ábyrgðinni ekki yfir á aðra. Hann er metinn af pólitískum andstæðingum fyrir þetta. 
Össur hallar sér ekki að auðmönnum í pólitískum egóisma sjálfum sér til framdráttar. Hann auglýsir sig ekki á fölskum forsendum, og hefur aldrei fengið orð á sig sem handbendi peningavaldsins. Hann hefur aldrei yljað sér við elda þeirra sem þekkja ekki jöfnuð hvað þá þeirra sem kunna ekki að fara að lögum og hafa leikið sér að þjóð sinni í krafti peninga. Hann notar ekki ókeypis bíl frá Heklu, situr ekki leynifundi með auðmönnum eða úthlutar verkefnum til vina og vandamanna í umboði almennings. 
Össur er maður heiðarlegur og sannur og fer ekki í manngreinarálit. Hann er fyrirmynd hægrisinnaðra jafnaðarmanna og selur ekki sálu sína fyrir hlutabréf eða ókeypis auglýsingar í Baugsmiðlunum. 
Össur hefur haft fyrir því að sameina jafnaðarmenn, ólíkt mótframbjóðanda sínum, sem hefur baktryggt sig fyrir luktum dyrum og krafist þess að eiga alltaf síðasta orðið, annars væri hún ekki til viðtals. 
Össur fékk ekki sérmeðferð R- listafólks, samanber kröfu mótherjans um að sitja áfram sem sameiningartákn eftir að hafa reynt fyrir sér sem frambjóðandi til þings og að hafa krafist þess í ofanálag að verða forsætisráðherraefni flokks sem formaður hafði farsællega stjórnað. Hvers vegna? Jú, var það frekja og yfirgangur? 
Ingibjörg Sólrún var í Kvennalistanum á meðan það þjónaði lund hennar. Sveik flokkssystur sínar í EES-málinu með því að sitja hjá en lét síðar í veðri vaka, að hún hefði gengið enn lengra í svikunum og stutt samninginn. Skildi þannig Kvennalistann eftir rótlausan, líkt og hún gerði við R-listann. 
Við vorum ekki fáir jafnaðarmennirnir sem treystum Ingibjörgu Sólrúnu til þess að koma með ferska vinda inn í síðustu kosningar. Hvað gerðist? Það ferskasta var að sameinast auðvaldinu og ganga til liðs við öfl sem telja sig geta einokað hér allt, lifandi og dautt. Það kom ekkert nýtt frá henni sem gæti komið í veg fyrir eignarupptöku á heilu landi. Hún gekk peningavaldinu á hönd til þess eins að hnekkja á Davíð Oddssyni og Össuri Skarphéðinssyni sem heyja hér erfiða baráttu við þá, sem ráða yfir 70% fjölmiðla, fasteignum, verslun og þjónustu. Var hún ekki með sjálfri sér í þeim yfirborðskennda slag sem hún stofnaði til með Borgarnesræðunum fyrir alþingiskosningarnar? 
Össur er ekki pólitískur egóisti, hann er jafnaðarmaður. Hann hefur ekki gengið undir framsóknarok Alfreðs Þorsteinssonar eins og Ingibjörg Sólrún. Hefur hún ekki alltaf borið blak af Alfreð? Fór hann ekki sínu fram sem yfirborgarstjóri í hennar tíð í ráðhúsinu? Þau Alfreð sameinast síðan undir skjóli Baugsmiðlanna, sem hafa á þeim takmarkalausa velþóknun. Hvar er gagnrýnin? 
Össur hótar ekki eins og dekurbarn að hætta í stjórnmálum verði hann ekki formaður og hann sendir ekki vini sína í útlegð til að tryggja eigin frama. 
Jafnaðarmenn allra flokka! Stöndum þétt við bakið á Össuri Skarphéðinssyni og hinum duglegu konum og körlum sem með honum standa. Formannskosningar Samfylkingarinnar snerta okkur öll. Stöndum gegn þeim, sem eru eins og varningur á markaðstorgi. Söfnum liði og kjósum Össur Skarphéðinsson, veitum honum verðskuldaða viðurkenningu til að leiða áfram flokk íslenskra jafnaðarmanna - jafnaðarmanna, sem standa undir nafni. Höfundur er framkvæmdastjóri FIA.
