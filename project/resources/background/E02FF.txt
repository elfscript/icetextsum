SKAGFIRSKA söngsveitin í Reykjavík heldur 35. vortónleika sína í Langholtskirkju sumardaginn fyrsta, 21. apríl, og laugardaginn 23. apríl, báða dagana kl. 17:00. Stjórnandi er Björgvin Þ. Valdimarsson
Flutt verða þjóðlög frá Noregi, Svíþjóð og Ungverjalandi, amerískur gospel-sálmur, óperettuaríur og að sjálfsögðu íslensk lög af ýmsu tagi, ný og gömul. Má þar nefna Nótt eftir Árna Thorsteinsson, Í fögrum dal eftir Emil Thoroddsen, Ljósar nætur eftir Loft S. Loftsson og Höfðingja smiðjunnar eftir Björgvin Þ. Valdimarsson. Hápunktur tónleikanna er svo flutningur Litlu orgelmessunnar eftir Joseph Haydn. Einsöng syngja Harpa Hallgrímsdóttir messósópran, Hulda Guðrún Geirsdóttir sópran, Sigurður Skagfjörð Steingrímsson barítón og Stefán Helgi Stefánsson tenór, en þess má geta að hann er barnabarn Stefáns Íslandi, eins af fyrstu heiðursfélögum Skagfirsku söngsveitarinnar. Undirleik annast Dagný Björgvinsdóttir auk hljóðfæraleikara úr Sinfóníuhljómsveit Íslands.
