Það að velja eitt tónskáld sem mest áhrif hefur haft á mig er eiginlega ógjörningur. Skapandi manneskja verður fyrir áhrifum alls staðar að úr umhverfi sínu. Allt hefur í raun einhver áhrif hvort sem það er ákvörðunin að tileinka sér ákveðinn stíl eða hafna honum. Að dvelja í stórborg eins og New York þar sem heyra má tónlist úr öllum heimshornum er líkast því að standa á miðju torgi þar sem dóti er hent í mann úr öllum áttum, sumt hrekkur af manni en annað festist.
Á námsárunum var ég mjög hrifin af Evrópukvartett píanóleikarans Keith Jarrett og einnig tónsmíðum kanadíska trompetleikarans Kenny Wheeler sem hafði sest að í Englandi og var því líka með mjög «evrópskan» hljóm. Keith vermdi einmitt píanósætið á fyrsta diski Wheeler fyrir ECM útgáfuna Gnu High . Fyrir mig var þetta nýr djass þó svo að sumar plöturnar væru álíka gamlar og ég. Mér fannst þetta rosalega ferskt. 
Þetta voru tónsmíðar sem voru ekki að rembast neitt, ekki að reyna að vera eins og eitthvað annað, (bebop, hard bop eða hvað sem á undan hafði komið) og ef sólóin voru tekin út þá var eitthvert kjöt eftir á beinunum, mergur málsins. Lýrískar línur voru í fararbroddi og tónlistin hljómaði svo persónuleg og hlý. 
Kenny Wheeler hefur þann hæfileika að skrifa syngjandi línur byggðar á litlum mótífum sem þróast hvert af öðru og harmonían hreinlega rúllar áfram, stundum eins og hún ætli engan endi að taka. Þrátt fyrir að tónlistin sé oft á tíðum hjartnæm má líka finna ákveðna glettni eða sniðugleika jafnt í lögunum sem og titlunum, t.d. í Gnu High (ECM 1975), Deer Wan (ECM 1977), Flutter By, Butterfly (Sould Note 1987) og The Widow In the Window (ECM 1990), þar sem Wheeler bregður á orðaleik. 
Upphafsstefið á plötunni Music For Large and Small Ensembles (ECM 1990) hefst á 2 nótum sem síðan endurtakast og bæta við sig 2 nótum, það stef er svo endurtekið og bætir við sig 3 nótum og svo koll af kolli. Lagið Miold Man af plötunni Flutter By, Butterfly byggist á 8 takta laglínu sem er leikin 4 sinnum og leiðir í hvert sinn inn í nýja tóntegund. 
Fegurðin felst oft í einfaldleikanum. 
Það hafði kannski mest áhrif á mig að uppgötva skólafélaga minn, saxófónleikarann Tim Wilcox, og tónsmíðar hans. Þarna var þessi strákur, nokkrum árum yngri en ég að skrifa lög sem voru jafn persónuleg og lögin hans Kennys Wheelers. Við nánari athugun kom meira að segja í ljós að harmonían hans átti oft meir að sækja í dægurtónlist en dæmigerða djassharmoníu. Fyrst þetta var ekki bara á færi frægra manna eins og Kennys Wheelers þá gæti ég þetta kannski líka. Ég hafði samið heilmikið af popplögum (sem enginn fékk að heyra) þegar ég var unglingur og kunni ekkert í hljómfræði. Það hafði lagst af þegar hljómfræðiþekkingin varð mér fjötur um fót og hálf lokaði eyrunum á mér. Upp luktust dyrnar aftur þegar ég gerði mér grein fyrir því að ég yrði að hætta að hugsa svona mikið og hlusta í staðinn. Lykillinn að tónsmíðum fólst í því að vera ekki með neinar fyrirfram ákveðnar hugmyndir heldur að gefa þeim tíma og rúm til að fæðast.
