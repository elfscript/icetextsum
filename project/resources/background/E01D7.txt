BLANDINE Kriegel stjórnmálaheimspekingur verður einn af aðalfyrirlesurum á þingi sem haldið verður frú Vigdísi Finnbogadóttur til heiðurs í vikunni. Á fimmtudaginn kl. 17.15 flytur hún fyrirlestur í hátíðarsal Háskóla Íslands um stefnu Frakka í trúmálum undir yfirskriftinni: Trúlaus opinber vettvangur og aðlögun menningarhópa í Frakklandi.
Í fyrirlestri sínum mun hún fjalla um lög sem sett hafa verið nýlega og banna börnum að ganga með áberandi trúartákn í skólum ríkisins. 
Blandine Kriegel á að baki merkan fræðimannsferil, var m.a. nemandi og um langt árabil einn helsti samstarfsmaður Michel Foucault. Síðustu ár hefur hún einnig starfað sem sérstakur ráðgjafi Jacques Chirac Frakklandsforseta í málefnum innflytjenda. 
Sama kvöld, 14. apríl, kl. 20.30, heldur hún annan fyrirlestur um læriföður sinn Michel Foucault í húsakynnum Alliance française, Tryggvagötu 8. 
Báðir fyrirlestrarnir verða á frönsku en enskri þýðingu verður dreift til áheyrenda, auk þess sem spurningar og umræður verða túlkaðar jafnóðum á íslensku.
