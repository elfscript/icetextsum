HINN 22. apríl 1970 héldu 20 milljónir Bandaríkjamanna Dag jarðar hátíðlegan í fyrsta sinn og mynduðu grasrótarhreyfingu sem hafði það að markmiði að hreinsa og vernda umhverfið. Margir Bandaríkjamenn nota þennan dag til að styrkja sig í baráttunni fyrir umhverfisvernd. Nú, þegar haldið er upp á Dag jarðar í 35. sinn, velta íbúar Bandaríkjanna því fyrir sér hvernig þeir geta unnið saman að því að bæta umhverfi sitt, t.d. með því að taka þátt í umhverfisátaki, ákveða að ganga eða hjóla í vinnu eða jafnvel að gróðursetja tré.
Það er margt jákvætt að frétta á þessum Degi jarðar. Vatn og loft í Bandaríkjunum er mun hreinna en á fyrsta Degi jarðar árið 1970. Á síðustu 30 árum hefur hagkerfi okkar vaxið um rúm 170 prósent en orkunotkun jókst einungis um 45 prósent, þ.e.a.s. það var 44 prósent minni orka fyrir hvern dollara í hagvextinum. 
Þar að auki minnkaði mengun frá sex helstu loftmengunarvöldunum um meira en helming. Kolsýringur, köfnunarefnissýringur, brennisteinstvíoxíð, efnisagnir, rokgjörn lífræn efni og blý í andrúmsloftinu minnkaði úr rúmum 300 milljón tonnum á ári í tæp 150 milljón tonn. 
Árið 1970 höfðu Bandaríkjamenn áhyggjur af eyðingu skóga þarlendis en í dag eru skógasvæði í Bandaríkjunum, sem sum hver eru í einkaeigu, álíka stór og fyrir einni öld. Um 31 milljón hektarar eru friðlýstir, annaðhvort sem þjóðgarðar eða óbyggðir. Margir af vernduðu skógunum í vesturhluta Bandaríkjanna eru meira 100 ára gamlir. Skógverndarverkefnið sem Bush Bandaríkjaforseti hratt af stokkunum stuðlar að því að vernda skóga gegn sjúkdómum, skordýraárásum og eldi og endurheimta náttúrulegt ástand og fegurð skóganna. 
Árið 1970 vorum við nýfarin að átta okkur á hvað votlendi gegnir mikilvægu hlutverki í verndun dýralífs, strandveiðum, vatnsgæðum og flóðavörnum. Bush forseti lét sér ekki nægja að vernda það votlendi sem fyrir er, heldur hratt hann einnig af stað öflugri áætlun um að fjölga votlendum í Bandaríkjunum á hverju ári. Forsetinn vonast til að hægt verði að mynda, bæta og vernda a.m.k. 1,2 milljónir hektara af votlendi á næstu fimm árum. Við þokumst sífellt nær því markmiði. 
Á þeim tíma sem hefur liðið frá fyrsta Degi jarðar hafa bandarísk fyrirtæki áttað sig á þeim kostum sem fylgja því að taka þátt í verndun umhverfisins. Orkusparandi vörur höfða til neytenda og fyrirtæki sem reyna að draga úr neikvæðum áhrifum sínum á umhverfið njóta aukinnar velvildar neytenda. Þau fyrirtæki sem stuðla að endurvinnslu eiga kost á umbun frá stjórnvöldum. Umhverfiskostnaður og afleiðingar eru orðin fastur liður í kostnaðaráætlunum í viðskiptum. Einnig eru umhverfisstjórnunarkerfi að komast í framkvæmd, sem markar grundvallarbreytingu á viðskiptahugsun frá því sem var fyrir 40 árum. Nú eru umhverfissjónarmið í daglegum rekstri ekki lengur bara þarfaverk, heldur einnig hagkvæm frá viðskiptasjónarmiði. 
Bandaríkin leitast eftir að byggja á árangri undanfarinna 30 ára. Stjórnvöld og aðilar í iðnaði gerðu t.d. með sér samkomulag um að bæta díseleldsneyti og vélar til að minnka til muna efnisagnir og köfnunarefnisoxíð í díselútblæstri. Nú er sömu reglugerðum beitt á iðnaðarvélar, þ.e.a.s. díselvélar í t.d. byggingariðnaði, landbúnaði og námugreftri. Þessar aðgerðir eru með stærstu skrefunum í hreinsun andrúmsloftsins síðan lög um hreint andrúmsloft tóku gildi árið 1990. Ný og ströng mengunarlög munu minnka brennisteinsmagn í díseleldsneyti og minnka útblástur úr utanvega díseltækjabúnaði um meira en 90 prósent. 
Með því að nýta hugvit og markaðsöfl er hægt að tryggja áframhaldandi framfarir. Bush-stjórnin byggir á lögunum um framseljanlegar losunarheimildir, sem hafa dregið úr losun á brennisteinstvíoxíði um 40 prósent frá 1990. Kostnaðurinn við það var helmingi minni en við hefðbundnar aðferðir við að draga úr losun brennisteinstvíoxíðs. («Framseljanlegar losunarheimildir» er kerfi þar sem sett er heildarþak á leyfilega mengun. Heimildum sem í heild svara til heildarþaksins er dreift til þátttakenda sem er svo frjálst að versla með heimildir sín á milli eftir úthlutunina). Í «Heiðríkjulöggjöf» Bush forseta verður notast við svipaðar markaðsaðferðir til að minnka losun á brennisteinstvíoxíði um 73 prósent til viðbótar. Losun á köfnunarefnissýringum mun dragast saman um 67 prósent og losun á kvikasilfri um 69 prósent. Framseljanlegar losunarheimildir hvetja menn til að draga fljótt úr mengun og tryggja skjótvirkari og hagkvæmari umbætur. 
Við höfum fræðst mikið um plánetuna okkar síðan 1970 og enn eigum við margt ólært. Umhverfisgæði í Bandaríkjunum aukast stöðugt vegna þróunar og notkunar nýrrar og umhverfisvænni tækni, en nú er þörf á að snúa sér að þróunarríkjum og vinna að því að finna lausnir á umhverfisvandamálum þeirra, sem verða sífellt umfangsmeiri. 
Árið 2002 hét George W. Bush því að «vinna með þjóðum, einkum fátækari ríkjum, og sýna heiminum að það er til betri leið og að við getum byggt hagsæld framtíðarinnar á betri og umhverfisvænni aðferðum». Bandaríkin vinna að því að þróa nýja tækni og þekkingu og deila þeim með þróunarríkjum til að ná því markmiði. 
Á ráðstefnu SÞ um sjálfbæra þróun árið 2002 hétu þjóðarleiðtogar, þ.á m. sendifulltrúar Bandaríkjanna, að vinna að betri vatnsveitum og sorphreinsun, nútímalegum orkuveitum, betri heilbrigðisþjónustu almennings, afkastameiri landbúnaði og betri stjórnun og verndun á náttúruauðlindum. 
Á þessum Degi jarðar skulum við fagna þeim miklu framförum sem hafa orðið á síðustu þremur áratugum, en við skulum einnig hafa í huga það mikla verk sem framundan er. Allir þjóðir heims hafa hreinna, öruggara og heilsusamlegra umhverfi að markmiði og áframhaldandi samstarf okkar um heim allan hlýtur að leiða af sér enn bjartari framtíð. Höfundur er sendiherra Bandaríkjanna á Íslandi.
