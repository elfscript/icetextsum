Hulda Sigríður Guðmundsdóttir Norðdahl fæddist á Geithálsi í Mosfellssveit 27. nóvember 1913. Hún lést á Hrafnistu í Hafnarfirði mánudaginn 21. mars síðastliðinn. Foreldrar hennar voru Guðmundur Norðdahl, bóndi í Elliðakoti og síðar á Geithálsi í Mosfellssveit, f. 14. desember 1842, d. 19. febrúar 1929, og kona hans Margrét Sigurðardóttir Norðdahl, f. 23. júní 1876, d. 14. júlí 1968. Alsystkini Huldu voru Áskell, f. 5. október 1903, d. 7. apríl 1981, Kjartan, f. 5. júlí 1905, d. 5. ágúst 2000, Ragna Sigurbjörg, f. 7. maí 1908, Magnús, f. 8. október 1909, d. 2. júlí 1981, Valur, f. 1. október 1911, d. 18. ágúst 1967, og Sigurður, f. 7. nóvember 1914, d. 11. janúar 1974.
Hulda giftist 26. febrúar 1938 Páli Halldórssyni, kennara og organleikara, f. 14. janúar 1902. d. 30. júní 1988. Börn Huldu og Páls eru: 1) Margrét, f. 14. apríl 1943, gift Haraldi Magnússyni, f. 11. mars 1941. Börn þeirra eru: A) Hulda Patricia, f. 11. maí 1970. Dætur hennar eru Auður Margrét Hafsteinsdóttir, f. 19. febrúar 1997, og Þorbjörg Signý Hafsteinsdóttir, f. 30. nóvember 1998. B) Páll, f. 19. september 1972, í sambúð með Ingibjörgu Eddu Halldórsdóttur, f. 5. maí 1965. C) Magnús Sigurður, f. 14. janúar 1976. D) Halldór Gunnar, f. 26. maí 1978. 2) Halldór, f. 15. júní 1946. Börn hans eru Sigríður, f. 10. ágúst 1971, og Páll, f. 14. júlí 1984. 
Hulda verður jarðsungin frá Fossvogskirkju í dag og hefst athöfnin klukkan 13. 
Látin er tengdamóðir mín Hulda Sigríður Norðdahl á Hrafnistu í Hafnarfirði. Hún var fædd 27. nóvember 1913 að Geithálsi í Mosfellssveit, dóttir Guðmundar Norðdahl og seinni konu hans Margrétar Sigurðardóttur Norðdahl. Alsystkinin, börn Guðmundar og Margrétar, voru sjö. Áður en Hulda var af barnsaldri flutti fjölskyldan til Hafnarfjarðar og settist að undir Hamrinum við Lækinn í húsi sem þau nefndu einnig Geitháls. Í Hafnarfirði ólst hún upp og gekk í skóla. Hún fór einnig í húsmæðraskóla í Danmörku, sem varð henni gott veganesti. Hún vann að vísu utan heimilis áður en okkar kynni hófust en í mínum huga var hún fyrst og fremst hin góða heimavinnandi húsmóðir sem lét sér annt um börn og bú og bjó sér og eiginmanni sínum, Páli Halldórssyni, kennara og organista, vistlegt og fallegt heimili þar sem bækur og tónlist voru í fyrirrúmi og þar sem Margrét móðir hennar átti gott skjól síðustu æviárin.
Hulda batt inn bækur og lagði stund á hannyrðir og margt liggur eftir hana sem ber handlagni hennar fagurt vitni. Einnig var Páli margt til lista lagt og fékkst mikið við nótnaskrift eins og sjá má af miklum fjölda nótnahefta, sem eftir hann liggur, eftir ýmsa höfunda og reyndar hann sjálfan líka. 
Mér stendur það skýrt fyrir hugskotssjónum er ég hitti hana fyrst. Ég var í heimsókn hjá dóttur hennar en Hulda var ekki heima við. Þegar leið á kvöldið kom Hulda heim, falleg og glæsileg, og tók mér ljúfmannlega eins og ævinlega. Síðan er margs góðs að minnast frá heimilinu í Drápuhlíð 10 bæði hversdags og á hátíðum. Hulda hafði yndi af tónlist og fórum við oft á tónleika saman. Stundum var ég þeim innan handar með ýmiss konar viðhald því Hulda vildi alltaf hafa snyrtilegt og röð og reglu. Á heimili þeirra voru tíðir gestir systkin og tengdafólk Páls og Huldu en þau voru mjög ættrækin og samheldni mikil í þeirra fjölskyldum. 
Eftir að Páll lést sviplega af slysförum bjó Hulda ein í Drápuhlíð 10 í nokkur ár þar til hún fór á Hrafnistu í Hafnarfirði. Þá fór að þjá hana illvígur hrörnunarsjúkdómur sem undir það síðasta varð henni mjög erfiður. Síðustu árin var Ragna systir hennar einnig á Hrafnistu. Ragna sýndi henni mikla umhyggju og var allt til hinstu stundar vakin og sofin í umhyggju sinni fyrir litlu systur. 
Síðasta ferð Huldu af bæ var þegar hún kom til okkar á aðfangadagskvöld fyrir tveimur árum. Þá var eins og fögnuður og gleði jólanna veitti henni aukinn kraft og er gott að eiga þá stund í minningunni. Einnig naut hún sín vel á 90 ára afmælinu, sem haldið var uppá á Hrafnistu, en jafnt og þétt dró af henni bæði andlega og líkamlega og að lokum var ekkert eftir nema góðmennskan og hjartahlýjan. Ég þakka Huldu fyrir samfylgdina. Blessuð sé minning hennar. 
Haraldur Magnússon.
