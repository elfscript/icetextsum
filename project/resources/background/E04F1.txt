HAGNAÐUR samstæðu Íslandsbanka á fyrstu þremur mánuðum þessa árs nam 3.038 milljónum króna eftir skatta. Á sama tímabili í fyrra var hagnaðurinn 4.888 milljónir. Hafa ber í huga að þar af var um 3,5 milljarða hagnaður fyrir skatta af sölu hlutabréfa í Straumi fjárfestingarbanka. Arðsemi eigin fjár er nú 21,7% en var 84,8% í fyrra.
Hagnaður Íslandsbanka er nokkuð undir spám greiningardeilda hinna viðskiptabankanna. Þær gerðu annars vegar ráð fyrir að hagnaður bankans á fyrsta ársfjórðungi yrði tæplega 3,5 milljarðar króna og hins vegar tæplega 4,4 milljarðar. 
Hreinar vaxtatekjur Íslandsbanka jukust um 63,3% frá fyrra ári og voru 4.465 milljónir á fyrsta fjórðungi þessa árs. Vaxtamunur jókst lítillega milli ára og var 2,5% í ár en 2,4% í fyrra. Heildareignir samstæðunnar námu 767 milljörðum króna 31. mars síðastliðinn og höfðu þá aukist um 13,3% frá áramótum. 
Eignir BNbank í samstæðunni
Frá og með 1. apríl teljast heildareignir BNbank með samstæðunni, en þær námu um síðustu áramót 381 milljarði íslenskra króna. Eigið fé samstæðunnar var 68 milljarðar króna í lok mars og var eiginfjárhlutfall á CAD grunni 15,5%. 
Haft er eftir Bjarna Ármannssyni, forstjóra Íslandsbanka, í tilkynningu bankans að afkoman á fyrsta ársfjórðungi endurspegli sterkan undirliggjandi rekstur og vöxt í starfsemi bankans. BNbank varð hluti af samstæðunni 1. apríl síðastliðinn og muni afkoma Íslandsbanka því styrkjast sem nemur hagnaði BNbank. Þá muni efnahagsreikningur bankans taka stakkaskiptum, en stærsti hluti útlána bankans verði til Noregs. «Á innlendum markaði er áhersla lögð á aukna hagræðingu og á að veita viðskiptavinum heildarþjónustu í fjármálum. Þá verður söluandvirði og hagnaði af sölu hlutabréfa í Sjóvá varið til frekari sóknar alþjóðlega,» segir Bjarni Ármannsson.
