Eftir Jón Pétur Jónsson jonpetur@mbl.is BRUNAVÖRNUM í íbúðum í atvinnuhúsnæði á höfuðborgarsvæðinu er mjög ábótavant segir Bjarni Kjartansson, framkvæmdastjóri forvarnadeildar Slökkviliðs höfuðborgarsvæðisins. Kveðst hann vera afar áhyggjufullur yfir stöðu mála. Erfitt sé að ná tökum á vandanum. Hann segir þó pattstöðu ríkja varðandi hvað sé hægt að gera til að taka á þessum málum.
«Það hafa komið upp óheyrilegir örðugleikar að eiga við þetta,» segir Bjarni. Hann segir algengasta ágallann á þessum íbúðum vera skort á flóttaleiðum út úr húsnæðinu ef eldur kemur upp. 
Bjarni segir mjög margvíslegar ástæður valda því að fólk búi í íbúð eða herbergi sem hefur verið innréttað í atvinnuhúsnæði. «Þetta er allt frá því að vera erlent verkafólk sem stoppar hérna í stuttan tíma, sem leigir bara einhverja herbergisholu og er svo farið eftir einhvern tíma, yfir í hreinlega fátækt fólk og allt þar á milli,» segir hann. 
Bjarni segir ekki gefa góða raun ef hart væri tekið á málum og fólk hreinlega rekið út úr húsnæðinu. Jafnframt bendir Bjarni á að þó að fólk eigi ekki lögheimili í þeim hverfum sem það búi í þá eigi fólkið siðferðilega nokkuð mikinn rétt þar sem það á sitt eigið heimili. Nýuppkveðinn hæstaréttardómur er varði sumarbústaði í Grímsnesinu hnígi í sömu átt, þ.e. að friðhelgi heimilisins gildi á þessum stöðum. 
«Jafnvel þó að það væri farið að hamra svona á þessu þá leysir það ekkert vandamálið sem er fyrir hendi, sem er félagsleg eymd,» segir Bjarni og bætir því við að skortur sé á úrræðum fyrir þessa hópa sem þurfi að búa í þessum íbúðum og herbergjum. Það hafi einfaldlega ekki ráð á því að kaupa eða leigja tveggja herbergja íbúð t.a.m. í Grafarvogi. 
Hann segir beitingu dagsekta til þess að þrýsta á eigendur húsnæðisins til þess að gera úrbætur á brunavörnum hafa stoppað á lagalegum atriðum. Hann segir sveitarfélög ekki geta leyft að breyta ósamþykktri íbúð í venjulega íbúð í atvinnuhverfi nema með skipulagsbreytingu. Með því getur Slökkvilið höfuðborgarsvæðisins, sem ein af stofnunum sveitarfélagsins, ekki krafist úrbóta sem um íbúð væri.
