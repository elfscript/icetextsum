Ótrúlegt, en satt.
Suður spilar sex spaða og fær út tíguldrottningu. Er einhver von í þessari legu? 
Barry Rigal segir frá þessu spili í mótsblaði Pittsburgh-vorleikanna og það er á honum að skilja að hann hafi fundið vinningsleiðina eftir á, en ekki við borðið. Og honum er svo sem vorkunn, því það er ekki augljóst hvernig hægt er að forðast að gefa slag á tromp. 
En vinningsleiðin er þessi: Sagnhafi tekur fyrsta slaginn á tígulás og spilar hjarta. Austur græðir ekkert á því að dúkka tvisvar (þá fara tvö hjörtu niður í frílauf), svo hann drepur og spilar til dæmis tígli um hæl. 
Sagnhafi tekur með kóng, fer heim á lauf og spilar spaða að KG. Drottningin kemur þá stök og kóngurinn á slaginn. Trompið er nú látið eiga sig og slagirnir til hliðar teknir og endað í borði í fjögurra spila endastöðu: Blindur á trompgosann blankan, einn tígul og tvö lauf. Heima er sagnhafi með Á1076 í trompi, en austur á 9843. Sagnhafi spilar laufi eða tígli og austur verður að trompa með áttu. Suður yfirtrompar, spilar trompi á gosann (austur undirtrompar) og tekur síðustu trompin tvö með trompbragði - austur á 94, en suður Á7. Þessi leið byggist á því að spila hjarta áður en farið er í trompið, sem er síður en svo sjálfgefið, svo Rigal er sannarlega vorkunn að hafa tapað slemmunni.
