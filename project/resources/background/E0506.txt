Jóhannes Gunnarsson, formaður Neytendasamtakanna, fagnar því að mikil samkeppni ríki á milli bankanna. Að hans sögn skiptir það hins vegar meginmáli að neytendur séu vel upplýstir um það sem er í boði, bankar og fjármálastofnanir setji það fram með þeim hætti að það fari ekkert á milli mála hvaða kjör neytendum bjóðast. «Sé farið eftir þessu er allt í góðu lagi en það er bannað samkvæmt lögum að veita ófullnægar eða rangar upplýsingar og ég ætlast til þess að fjármálastofnanir fari að þeim reglum. Ég minni á að neytendur eiga mjög erfitt með að átta sig á fjármálamarkaðnum og því skiptir mjög miklu máli að upplýsingagjöf geri greinilega grein fyrir því hvað verið er að bjóða upp á,» segir Jóhannes og heldur áfram: «Við ætlumst til að bankarnir setji þessi kjör fram með þeim hætti að þeir séu ekki að brjóta lög og plata fólk. Ég tel það skipta miklu máli að neytendur leggi það niður fyrir sig hvernig þeirra bankaviðskiptum er háttað. Vaxtakjör eru ekki náttúrulögmál, þau eru samningsatriði og því eiga neytendur að leita sér upplýsinga og óska eftir tilboði um viðskipti frá bönkunum.
Það skiptir mjög miklu máli að neytendur séu vakandi þar sem viðskiptin eru samkomulagsatriði milli viðkomandi banka og neytandans,» segir Jóhannes Gunnarsson.
