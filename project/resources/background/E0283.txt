Kvikmyndin Der Untergang hefur vakið mikla athygli en hún þykir draga upp aðra mynd af Adolf Hitler en kvikmyndir hafa hingað til gert. Þjóðverjar gagnrýndu hana fyrir að gera Hitler of mannlegan. Í Bandaríkjunum og Bretlandi hefur hins vegar verið bent á að myndin beri keim af heldur ósmekklegri tilraun til að víkja bæði hermönnum og almenningi undan ábyrgð á stríðsglæpum nasista.
Þýska kvikmyndin Der Untergang (Fallið) lýsir síðustu dögum Adolfs Hitler. Hinn sögufrægi aprílmánuður árið 1945 þegar Hitler dvaldi ásamt nánustu samstarfsmönnum í neðanjarðarbyrgi undir kanslarahöllinni í hjarta Berlínar er hér endurskapaður á afar sannfærandi hátt. Hernaðarmáttur Þjóðverja hefur verið brotinn á bak aftur og hrun Þriðja ríkisins blasir við, Berlín er rústir einar og sovéski herinn er handan við hornið í bókstaflegum skilningi. Í meðförum Bruno Ganz ber Hitler ósigurinn utan á sér; hann er hokinn, baugóttur og skjálfandi, úthaldið er á þrotum og þar sem við sjáum hann bogra yfir landakorti og fyrirskipa tilfærslu ímyndaðra herdeilda er líka ljóst að samband hans við veruleikann hefur rofnað. Í myndinni er Hitler ekki svipur hjá þeirri sjón sem flestir kannast við, þeim drottnandi einræðisherra sem til dæmis drakk í sig tilbeiðslu múgsins í þekktri heimildarmynd Leni Riefenstahl, Sigri viljans . Hann er bugaður, mannlegur, jafnvel sorglegur. En birtingarmynd Hitlers í Fallinu hefur verið gagnrýnd og því haldið fram að Hitler sé gerður of «mannlegur», hættulegt sé að leitast við að «útskýra» persónugerð Hitlers því skýringum fylgir skilningur og jafnvel samúð. Franski kvikmyndagerðarmaðurinn Claude Lanzmann (leikstjóri hinnar tíu klukkustunda löngu heimildarmyndar um helförina, Shoah), hefur til að mynda kallað hverja tilraun til að varpa ljósi á sálarlíf og lífshlaup Hitlers «svívirðilega». Og þótt myndin hafi orðið feikivinsæl báru viðtökurnar í Þýskalandi nokkurn keim af þessum ótta við að sýna mannlegan Hitler. 
Fallið hefur sömuleiðis verið gagnrýnd í Bandaríkjunum og Bretlandi, en að hluta til af öðrum ástæðum. Þar hefur verið bent á að myndin beri keim af heldur ósmekklegri tilraun til að víkja bæði hermönnum og almenningi undan ábyrgð á stríðsglæpum nasista. Þess í stað sé ábyrgðinni varpað á axlir Hitlers og annarra flokksforingja. Hér er í raun um allt aðra nálgun á myndina að ræða en þá sem áður var nefnd. Lítið er nú gert úr þeim «mannlegu» eiginleikum aðalpersónunnar sem ollu sumum þýskum ummælendum áhyggjum, og áhersla gagnrýnenda er þess í stað á hversu kaldrifjaður og andstyggilegur Hitler reynist vera þar sem hann í sífellu ásakar þýsku þjóðina um að hafa brugðist sér og álítur þær hörmungar sem yfir hana dynja verðskuldaðar. Þjóðverjar eru þannig framsettir, hefur verið bent á, sem fórnarlömb nasistanna, líkt og svo margir aðrir, en ekki sem þeir sem báru ábyrgð á uppgangi flokksins og hörmungunum sem fylgdu í kjölfarið. Samkvæmt myndinni voru það hershöfðingjar, SS-læknirinn Ernst Gunther Schenk, arkitektinn Albert Speer og venjulegir hermenn sem létu sig hag óbreyttra borgara máli skipta og hættu jafnvel eigin lífi til að bjarga þeim. Víst er að hlutverk Schenks í myndinni er einkennilegt, hann birtist sem reffilegt vöðvabúnt sem óhrætt veður eld og brennistein til að bjarga mannslífum, og myndi sennilega passa ágætlega inn í bandaríska hasarmynd. Og ekki er ævisaga Schenks jafnglæsileg og gefið er til kynna. Að stríði loknu var hann fundinn sekur um að hafa framkvæmt það sem kallað var «tilgangslausar læknistilraunir» á föngum í útrýmingarbúðum og sviptur stöðu sinni sem deildarstjóri læknisfræðinnar við Munchen-háskóla. 
En er myndin full af sjálfsvorkunn, er boðskapur hennar sá að Þjóðverjar hafi verið saklaus fórnarlömb pólitískra skrumara eins og tveir sagnfræðiprófessorar við Lundúnaháskóla halda fram í grein sem þeir skrifuðu saman fyrir dagblaðið Guardian fyrir rúmri viku? Eflaust er ýmislegt til í ásökunum þeirra um að sögulegar persónur sem hér breytast í söguhetjur leikinnar kvikmyndar hafi að nokkru leyti verið hvítþvegnar. En dæmatínsla af þessu tagi þjónar þó ekki nema takmörkuðum tilgangi, hægt er að finna til myndskeið sem í hráslagaleika sínum gefa til kynna að geðsýki Þriðja ríkisins hafi sannarlega breiðst um allt samfélagið (mörg áhrifarík atriði sýna til dæmis klíkur uppgjafahermanna sem sveima um rústirnar og hengja sem liðhlaupa alla óeinkennisklædda karlmenn sem finnast). Aðalatriðið er kannski það að þetta er fyrsta þýska kvikmyndin í hálfa öld sem fjallar um Hitler af þunga og alvöru. En enginn vafi leikur á því að viðtökusaga myndarinnar er einkar áhugaverð. Þjóðverjar hafa að mestu leyti fagnað henni, Fallið hefur slegið aðsóknarmet en myndin hefur líka verið gagnrýnd fyrir að birta of «mannlega» mynd af Foringjanum. Bandaríkjamenn tilnefndu myndina til Óskarsverðlauna og hafa að mestu leyti tekið henni vel. Sömu sögu er að segja frá Bretlandi. En í báðum löndum hafa líka kraftmiklar gagnrýnisraddir hljómað, sem þó taka á myndinni á annan hátt en þeir þýsku ummælendur sem voru neikvæðir. Og núna í vikunni var ákveðið að leyfa sýningar á myndinni í Ísrael þar sem ekki er ólíklegt að deilurnar um hana nái hámarki. Höfundur stundar doktorsnám í bókmenntum í Bandaríkjunum.
