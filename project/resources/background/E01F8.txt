BAUGUR Group hefur gengið til liðs við fjármálafyrirtækið Barclays Capital í viðræðum um hugsanleg kaup á bresku verslanakeðjunum Somerfield og Kwik Save.
Barclays hefur verið í samstarfi við Apax Partners Worldwide og Tchenguiz Group, fyrirtæki fasteignafjárfestisins Robert Tchenguiz, vegna tilrauna til yfirtöku á breska félaginu Somerfield Plc., sem á verslanakeðjurnar Kwik Save og Somerfield. Baugur hefur nú gengið inn í það samstarf að því er fram kemur í frétt á fréttavef Bloomberg . 
Tilboði Baugs um yfirtöku á Somerfield fyrir liðlega einn milljarð punda var hafnað í febrúar síðastliðnum. Í marsmánuði buðu Tchenguiz, Barclays og Apax Partners Worldwide um 1,1 milljarð punda fyrir félagið. Fjárfestingarfélag bræðranna Ian og Richard Livingstone hefur einnig lýst áhuga á að yfirtaka Somerfield. 
Sigurinn vís
Í frétt Bloomberg um samstarf Baugs, Barcleys og fleiri segir að viðræður um kaup þessa hóps á Somerfield séu á frumstigi. Sameinaðir búi þessir aðilar yfir umtalsverðri rekstrarreynslu og fjármálaþekkingu og reynslu á sviði þeirra viðskipta sem Somerfield fæst við. 
Haft er eftir Bryan Roberts, sérfræðingi hjá Planet Retails í London, í frétt Bloomberg að þegar tveir sterkustu keppinautarnir ákveði að snúa bökum saman með þessum hætti sé sigurinn væntanlega vís. Segist hann búast við að óformlegt tilboð Baugs, sem hljóðaði upp á 190 pens á hlut, verði væntanlega hækkað um í kringum tvö pens.
