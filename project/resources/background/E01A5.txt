HJÁLMAR Jónsson og félagar í IFK Gautaborg fengu óskabyrjun í sænsku úrvalsdeildinni í knattspyrnu í gær. Þeir sóttu þá Malmö FF heim og sigruðu, 2:1, frammi fyrir 26.500 áhorfendum. Håkan Mild, fyrirliði Gautaborgarliðsins, skoraði sigurmarkið en þessum tveimur liðum er spáð góðu gengi í ár og flestir hafa veðjað á Malmö FF sem líklega Svíþjóðarmeistara.
Hjálmar lék allan leikinn með Gautaborg sem spilaði sinn fyrsta leik undir stjórn Norðmannsins Arne Erlandsens, en hann tók við af Bo Johansson sem hætti með liðið eftir síðasta tímabil. 
Gunnar Heiðar Þorvaldsson lék síðustu 20 mínúturnar með Halmstad sem tapaði, 2:0, fyrir Helsingborg í opnunarleik deildarinnar á laugardaginn. Gunnar Heiðar var óheppinn að minnka ekki muninn, hann fékk gott færi en skaut framhjá. 
Íslendingaliðin Djurgården og Örgryte spila fyrstu leiki sína í kvöld og Hammarby á morgun.
