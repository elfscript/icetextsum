Jaðarútgáfan Nýhil ætlar að efna til samkeppni um ömurlegasta ljóðið. Kveikjan að keppninni var draumur sem Ísfirðinginn Eirík Örn Norðdahl, ljóðskáld og einn aðstandenda Nýhils, dreymdi. Draumnum er lýst í tilkynningu sem birtist á vef bb.is á Ísafirði og eiga menn að skrifa ljóð úr draumnum.
Ljóðið á helst að vera þrjú erindi, fjórar línur hvert, og um það bil fimmtán atkvæði í hverri línu. Tekið verður tillit til asnalegra myndlíkinga, klaufalegs orðalags og ósmekklegs umfjöllunarefnis, auk annarra stílbragða ömurleikans sem dómnefnd þykir rétt að hafa til viðmiðunar. 
Skilafrestur er til 8. mars.
