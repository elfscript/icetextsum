FULLTRÚAR 95 fyrirtækja, eða tæplega 200 manns, verða í viðskiptasendinefnd sem fylgir forseta Íslands í opinbera heimsókn til Kína um miðjan maí. Aldrei hafa fleiri fyrirtæki tekið þátt í slíkri viðskiptasendinefnd. «Þetta er stærsta verkefni af þessum toga sem við höfum skipulagt,» er haft eftir Vilhjálmi Guðmundssyni hjá Útflutningsráði í frétt ráðsins. «Áhersla er lögð á að beina kastljósinu að gagnkvæmum viðskipta- og fjárfestingatækifærum í samskiptum þjóðanna. Þetta er einstakt tækifæri fyrir íslensk fyrirtæki til að kanna viðskiptatækifæri í Kína og rækta þau sem fyrir eru.» 
Segir hann að efnt verði til margvíslegra atburða meðan á heimsókninni stendur þann 15. til 22. maí. Í undirbúningi sé t.d. sérstakur viðskiptadagur á hóteli í Peking 18. maí og áætlað sé að vera með viðburði í tveimur öðrum borgum, Shanghai og Qingdao. 
Nokkur íslensk fyrirtæki tóku þátt í ferð viðskiptasendinefndar til Úganda sem farin var í mars en ferðin var m.a. liður í því að fylgja eftir viðskiptasamningi sem náðist fyrir síðustu áramót, auk þess sem tilgangurinn var að skoða önnur tækifæri á þessum markaði. 
Að sögn Vilhjálms voru þátttakendur í ferðinni sammála um að mikil og raunhæf viðskiptatækifæri væru fyrir hendi á þessu svæði.
