Eftir Björn Jóhann Björnsson og Örnu Schram FORMENN þingflokka Sjálfstæðisflokksins, Samfylkingarinnar, Vinstri grænna og Frjálslynda flokksins taka vel í hugmyndir um að setja reglur sem skylda þingmenn til að upplýsa um hlutabréfaeign og önnur hagsmunatengsl við atvinnulífið, líkt og Jónína Bjartmarz upplýsti á Alþingi í gær að þingflokkur Framsóknarflokksins ætlaði að setja sér.
Einar K. Guðfinnsson, þingflokksformaður Sjálfstæðisflokksins, segir sjálfsagt að skoða hvort rétt sé að setja reglur sem skylda þingmenn til að upplýsa um fjárhag sinn, eignir og eignarhlut í atvinnurekstri. «Mér finnst sjálfsagt að fara ofan í þessi mál,» segir hann, en bendir á að þetta sé þó miklu flóknara en kannski virðist við fyrstu sýn. «Ég held að mjög margar áleitnar spurningar muni vakna, m.a. sem lúta að persónubundnum réttindum fólks, ekki síst persónubundnum réttindum til að mynda maka í þessu sambandi, sem hljóta að hafa sinn sjálfstæða rétt. 
Ég tel hins vegar sjálfsagt að menn fari yfir þetta og skoði t.d. í samhengi við það sem hefur verið gert annars staðar.» 
Aðspurður segist Einar eiga hlutabréf, en einnig segist hann skulda, vegna eigna sinna, bæði í bönkum og sjóðum, eins og Íbúðalánasjóði. «Ég tel hins vegar ekki að það geri mig á nokkurn hátt vanhæfan t.d. til að fjalla um málefni Íbúðalanasjóðs.» 
Einar kveðst einnig hafa verið stofnfjáreigandi í Sparisjóði Bolungarvíkur áratugum saman. Það geri hann þó ekki vanhæfan til að fjalla um málefni sparisjóða eða fjármálastofnana í landinu. 
«Það að þingmenn séu hugsanlega eigendur í fyrirtækjum gerir þá á margan hátt hæfari til að fjalla um efnahagsmál og atvinnumál í landinu,» segir Einar. 
Á 100 króna hlutabréf í Landsbankanum
Ögmundur Jónasson, formaður þingflokks Vinstri grænna, átti frumkvæði að umræðunum á Alþingi í gær, með fyrirspurn sinni til forsætisráðherra. Hann segir það vera sjálfsagt mál að upplýsingar um eignir og hagsmunatengsl þingmanna liggi fyrir. Vinstri grænir hafi til þessa haft allt sitt bókhald opið og hverjum sem er sé frjálst að afla þessara upplýsinga frá þingflokknum, komi fram ósk um það. Fagnar hann því ef framsóknarmenn ætli að gera slíkt hið sama. 
Spurður um sína hlutabréfaeign segist Ögmundur aðeins eiga hlutabréf í Landsbankanum að nafnvirði 100 krónur, sem var gjöf frá Pétri H. Blöndal þingmanni á sínum tíma. Ef Ögmundur seldi þennan hlut í dag væri söluandvirðið 1.500 krónur. 
«Stóra málið er að opna á fjárreiður flokkanna. Þar er talað um að setja málið í nefnd. Hvers vegna hafa menn ekki frekar frumkvæði að því að opna sitt bókhald? Við höfum gert það hjá VG, þar sem greint er frá öllum greiðslum yfir 300 þúsund krónur,» segir Ögmundur. 
Magnús Þór Hafsteinsson, formaður þingflokks frjálslyndra, segir þessi mál ekki hafa verið rædd í þingflokknum. Hann eigi þó ekki von á að öðru en að þingflokkurinn vilji opna sitt bókhald. «Við höfum alltaf verið fylgjandi því að flokkarnir opni sitt bókhald og ég veit ekki til þess að nokkur hafi neitt að fela hjá okkur,» segir Magnús Þór. Tekur hann undir þau orð Péturs H. Blöndal á Alþingi í gær að upplýsingar um skuldir þingmanna liggi fyrir alveg eins og um eignir þeirra. Skuldir eins og eignir geti sagt sitt um hverjum þingmenn séu háðir. Sjálfur segist Magnús Þór ekki eiga hlutabréf í neinum fyrirtækjum. 
Eðlilegra að setja reglur sem gilda yfir alla
Margrét Frímannsdóttir, formaður þingflokks Samfylkingarinnar, bendir á að flokkurinn sé með þingsályktunartillögu í gangi um siðareglur og skyldur þingmanna til að upplýsa um eignatengsl, gjafir o.s.frv., til samræmis við reglur á danska þinginu. Tillagan hafi til þessa ekki hlotið hljómgrunn en Margrét segir þingflokkinn hafa það til skoðunar að setja sér sérstakar reglur, líkt og framsóknarmenn áformi að gera. Eðlilegra sé þó að setja reglur sem gildi fyrir alla flokka og þingflokka þeirra. Afstaða framsóknarmanna nú sé fagnaðarefni, enda sé um baráttumál Samfylkingarinnar að ræða. Hún segist ekki vera því fylgjandi að reglur um upplýsingaskyldu um eignir þingmanna eigi einnig að gilda um maka þeirra. 
Spurð um eigin hlutafjáreign segist Margrét hvergi eiga slík bréf.
