Eftir Skúla Unnar Sveinsson skuli@mbl.is «JÁ, nú er partíið búið og talsvert fyrr en við ætluðum. Það er alveg agalegt að vinna ekki leik í þessari úrslitaviðureign. Ég vil óska Haukum til hamingju með sigurinn. Þetta er óhemjugott lið og góðir og skynsamir strákar,» sagði baráttumaðurinn á línunni hjá ÍBV, Svavar Vignisson.
«Við vorum alls ekki eins ákveðnir í þessum leik og hinum tveimur og í rauninni finnst okkur að nú ætti staðan að vera 2:1 fyrir okkur. Okkur fannst við vera betri í fyrri tveimur leikjunum en í kvöld voru Haukar sterkari og áttu sigurinn skilinn. En þetta fer í reynslubankann hjá okkur og við komum tvíefldir til leiks á næsta ári. 
Nú fer maður að hvíla lúin bein og í rauninni er þetta kærkomið frí þó svo það komi nokkrum dögum fyrr en við ætluðum. Venjulega á þessum árstíma erum við byrjaðir að búa okkur undir næsta tímabil en nú verður það eitthvað aðeins styttra en venjulega hjá okkur. Ég held samt að við getum vel við unað með árangurinn í vetur. 
Sóknin hjá okkur í dag var einhæf enda léku Haukarnir grimma vörn og hleyptu okkur ekkert inn í leikinn. Ég veit ekki hvað það var - kanski vorum við eitthvað hræddir,» sagði Svavar. 
«Já, það má óska mér til hamingju með silfrið. Við stóðum okkur vel í vetur og þetta fer allt í reynslubankann hjá okkur,» sagði Erlingur Richardsson, þjálfari ÍBV. «Auðvitað hefðum við viljað gera okkur meiri mat úr þessari úrslitarimmu en eftir klúðrið hjá okkur í öðrum leiknum var rosalega erfitt að koma vel stemmdur til þessa leiks. Ég er samt ánægður hvernig strákarnir komust aftur inn í leikinn og maður fann að það var smá neisti eftir. En það tók á að vinna upp sex marka forskot Hauka og ég vil nota tækifærið og óska þeim til hamingju.» 
Erlingur sagði að þótt fríið væri kannski kærkomið þá hefðu menn alveg verið til í að vera fimm dögum lengur að. «Strákarnir hefðu viljað vera lengur því nú styttist í lyftingarnar fyrir næsta tímabil og útihlaupin. Þeir eru búnir að eyðileggja nokkra daga af því skemmtilegasta sem ég geri, að láta þá púla dálítið á undirbúningstímabilinu. Þeir ætluðu sér því lengra til að stytta skemmtunina enn meira fyrir mér,» sagði Erlingur og glotti.
