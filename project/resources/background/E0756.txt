TALIÐ er að um 1,2 milljónir manna hafi sótt tónleika rokkhljómsveitarinnar Rolling Stones á Copacabanaströndinni í Ríó í Brasilíu. Eru þetta einhverjir fjölmennustu tónleikar sem haldnir hafa verið en fólk frá allri Suður-Ameríku og víðar sótti þá. Aðgangur var ókeypis en borgaryfirvöld í Ríó og tvö farsímafélög greiddu kostnaðinn.
«Ég hef séð þá um það bil 50 sinnum áður en þetta eru stærstu tónleikarnir sem ég hef verið á,» sagði Thomas Gunter, 54 ára gamall Þjóðverji, sem kom til Ríó til að fylgjast með tónleikunum. 
Þúsundir hlýddu á og sungu með á hótelsvölum og í byggingum í nágrenninu og fjöldi báta var undan ströndinni. Um var að ræða fyrstu tónleikana í Suður-Ameríku, sem Rolling Stones heldur í tónleikaför. 
Um 4000 gestir voru í sérstökum viðhafnarsætum, þar á meðal brasilíska sjónvarpskonan og fyrirsætan Luciana Gimenez, og Lucas sonur hennar og Micks Jaggers, söngvara Rolling Stones. Brasilískir fjölmiðlar sögðu að þetta væri í fyrsta skipti sem Lucas hefði séð föður sinn á tónleikum. 
Þrátt fyrir fjölmennið voru þetta ekki stærstu rokktónleikar sögunnar. Heimsmetabók Guinness segir að 3,5 milljónir manna hafi sótt tónleika Rods Stewarts á Copacabanaströndinni árið 1994.
