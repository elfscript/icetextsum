PETR Podzemsky, tékkneski knattspyrnumaðurinn sem lék með KR á síðasta ári, gekk í gær til liðs við 1. deildar Breiðabliks og samdi við það út þetta tímabil. Podzemsky er þrítugur varnarmaður og hafði leikið með mörgum félögum í efstu deild í heimalandi sínu áður en hann kom til KR, síðast með Victoria Plzen og Dukla Pribram. Hjá KR lék Podzemsky hinar ýmsu stöður í vörn og á miðju en hann spilaði 14 leiki af 18 í úrvalsdeildinni og fimm til viðbótar í bikarkeppni og Evrópukeppni, og ávallt í byrjunarliði.
Podzemsky er ekki alveg ókunnur í herbúðum Breiðabliks því hann kom til æfinga hjá félaginu fyrir ári síðan. Samningar tókust ekki og hann gekk í staðinn til liðs við KR-inga.
