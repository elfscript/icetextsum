Eftir Þormóð Dagsson thorri@mbl.is Í kvöld verða opnaðar tvær málverkasýningar í Listasafni Íslands, annars vegar á verkum Gunnlaugs Blöndals, Lífsnautn og ljóðræn ásýnd , og hins vegar á verkum Snorra Arinbjarnar, Máttur litarins og spegill tímans . Alls verða um 135 verk í öllum sölum safnsins. Þessir tveir listamenn eiga það sameiginlegt að vera sprottnir úr evrópska expressjónismanum í upphafi aldarinnar og voru þeir báðir miklir meistarar listrænnar tjáningar. Að öðru leyti eru þeir um flest ólíkir í listsköpun sinni.
Gunnlaugur Blöndal kom inn í íslenska listasögu á þriðja áratugnum en Snorri Arinbjarnar áratug seinna. Í verkum Gunnlaugs fer mikið fyrir rómantískri upphafningu og ljóðrænu inntaki. Snorri er aftur á móti hluti af kynslóð sem var að brjótast út úr ráðandi stöðu landslagsmálverksins. Hann fór í staðinn að fjalla um veruleika sem var honum nær. 
«Þeir eiga ólíkt erindi inn í íslenska listasögu,» segir Ólafur Kvaran sýningarstjóri. «Gunnlaugur Blöndal er sá listamaður sem einna fyrstur fjallar um konuna, nektina og ljóðrænt innihald en hlutverk Snorra Arinbjarnar er að koma með hversdagsleikann, manneskjuna, lífið á bryggjunni og í þorpinu inn í íslenska myndlist. Með því að opna þessar tvær sjálfstæðu sýningar saman skerpist á höfundareinkennum hvors málara um sig.» 
Yfirskriftir sýninganna eiga að gefa nokkuð skýra mynd af höfundareinkennum þeirra. Þannig er lífsnautn og ljóðræn ásýnd ákveðið viðfangsefni í sýningunni á verkum Gunnlaugs, en verið er að fjalla um verk Snorra sem spegil tímans og lögð er áhersla á þróun litarins í listferli hans. 
Þess ber að geta að fyrir skemmstu var felldur niður aðgangseyrir inn á Listasafn Íslands sem er liður í að gera safnið aðgengilegra fyrir almenning.
