Gísli Rúnar Jónsson hjá Suðurleiðum sagði, í samtali við Morgunblaðið, það vera alrangt að fyrirtæki hans hafi fengið aukastyrk frá ríkinu til að niðurgreiða rútuverð á leiðinni Siglufjörður-Sauðárkrókur þegar flug til Siglufjarðar hafi verið lagt af á sínum tíma.
Fram hefur komið í Morgunblaðinu að miðaverð á þessari leið hafi hækkað um 260% eftir að nýr sérleyfishafi tók við leiðinni en hann rakti hækkunina til þess að Suðurleiðir hafi fengið umræddan styrk. Gísli segir að eftir útboðið hafi nýr leyfishafi fengið leyfið á þeim forsendum að hann teldi sig þurfa lægstu greiðsluna frá ríkinu, greiðslu sem væri ekkert annað en styrkur. Hann sagði að núverandi leyfishafi væri að slá ryki í augu neytenda með því að segja að engin raunveruleg hækkun hafi verið á miðaverði.
