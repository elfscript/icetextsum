Víkverja þykir aðgangseyrir á listviðburði orðinn meir en ærinn. Nú er svo komið að hann hugsar sig tvisvar um hvort hann eigi að laumast einn í lystisemdirnar, eða taka fjölskylduna með sér. Það er sárt að þurfa að skilja börnin eftir heima, ekki bara þeirra vegna, að þurfa að sitja eftir með barnapíunni, heldur sérstaklega vegna þess að Víkverji hefur óbilandi trú á gildi þess að börn fái bæði að taka þátt í listsköpun, og að njóta lista. Það er mikið fyrir fimm manna fjölskyldu á meðallaunum að reiða fram lágmark fimmtán þúsund krónur fyrir eina leikhúsferð.
Víkverji frétti á dögunum af kunningjafólki norður í landi, sem gerði sér ferð í bæinn í eins konar menningarreisu. Ætlunin var að fara á tvær leiksýningar, tvenna tónleika, kíkja ef til vill á myndlistarsýningu og svo auðvitað á kaffi- og veitingahús borgarinnar, svona eins og fólk gerir sem tekst á hendur slíkar reisur. Í ferðinni voru hjón um fertugt, tveir unglingar, þrettán og fimmtán ára, og móðir mannsins - alls fimm manns. Leikhúsmiðar, hvorir í sínu leikhúsinu kostuðu annars vegar 3.100 krónur og hins vegar 2.900 krónur. Miðinn á sinfóníutónleika kostaði 3.800 krónur, en á hina, sem voru söngtónleikar, kostaði 2.000 krónur. 
Þannig greiddi fjölskyldan að norðan 59 þúsund krónur í aðgangseyri á þeim fjórum dögum sem dvölin í höfuðborginni stóð. 
Þetta fannst Víkverja rosalegt, og fann hálfpartinn til skömmustu fyrir hönd menningarlífsins í borginni. 
Þá átti norðanfólkið eftir að fara á kaffihúsin og veitingahúsin og á sýningar, sem sjaldan kostar reyndar stórfé að sækja. 
Víkverji varpaði öndinni léttar þegar hann komst að því að fólk þetta var svo lánsamt að eiga ættingja í borginni sem gátu hýst það, og lánað bíl meðan á borgardvölinni stóð, því enn var eftir að taka flugfargjaldið með í dæmið. «Tvöhundruðþúsundkall, lágmark...« giskaði frúin að menningarreisan til borgarinnar myndi kosta þegar allt væri talið með.
