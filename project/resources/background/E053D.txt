Við búum í veröld, sem skiptist í tvennt, heim þeirra, sem hafa nóg, og heim þeirra, sem líða skort. 850 milljónir manna búa um þessar mundir undir hungurmörkum og þar af 300 milljónir barna, þrátt fyrir að getan sé fyrir hendi til að brauðfæða alla jarðarbúa. Viljann virðist ekki skorta heldur, en engu að síður svelta mörg hundruð milljónir manna. James Morris, framkvæmdastjóri Matvælaaðstoðar Sameinuðu þjóðanna, kom hingað til lands fyrr í vikunni og ræddi meðal annars við Davíð Oddsson utanríkisráðherra og utanríkismálanefnd um helstu verkefni stofnunarinnar og stuðning Íslands við starfsemi hennar. Morris segir í viðtali við Morgunblaðið að þrátt fyrir að tala þeirra, sem búi undir hungurmörkum, hafi hækkað sé hlutfall þeirra þó lægra en fyrir 20 árum og skýrir það með fólksfjölgun í heiminum. Þá hafi fimmtungur mannkyns búið undir hungurmörkum en nú sé hlutfallið einn af hverjum sex. 
Eins og fram kemur í samtalinu starfar Matvælaaðstoðin starfar í 80 löndum og fer mikill hluti aðstoðarinnar til Afríku. Stofnunin leggur lykiláherslu á hlutverk kvenna. «Konur framleiða 80% af matvælunum í Afríku sunnan Sahara, og sjá alfarið um heimilið, þar á meðal að elda. Ef við látum konu fá mat, þá vitum við að hann kemst til þeirra sem þurfa á honum að halda. Konan er áreiðanlegur samstarfsaðili okkar,» segir Morris. Hann bendir á að miklar byrðar séu lagðar á herðar kvenna í Afríku og nauðsynlegt sé að rétta hlut þeirra vegna þess mikilvæga hlutverks, sem þær gegni í að halda þjóðfélaginu saman. Skipt geti sköpum að lengja skólagöngu kvenna og koma í veg fyrir að þær hefji barneignir fyrir tuttugu ára aldur. 
Morris segir að Matvælaaðstoðin vinni nú að því að fækka hungruðum í heiminum um helming á næstu árum í samræmi við þúsaldarmarkmið Sameinuðu þjóðanna. «Það má ekki gleyma því að við búum í heimi þar sem við höfum getuna, góðvildina, þekkinguna og auðlindirnar til að leysa vandann,» segir hann. «Það ættu engir að vera hungraðir í heiminum, sérstaklega ekki börn. Við getum leyst þennan vanda fyrir fullt og allt.» 
Hlutur Íslands í þróunaraðstoð hefur aukist og segir Morris það fagnaðarefni hversu mikinn áhuga og ábyrgð Íslendingar sýni við að aðstoða fólk um allan heim. En við höfum efni á að gera meira. Morris bendir á að það kosti rúmar tvö þúsund krónur að fæða barn heilt skólaár. Hver einstaklingur skiptir máli og það kostar ekki mikið að bjarga mannslífi. Íslendingar geta ekki bjargað heiminum, en við eigum að gera eins og við getum. Okkur, sem höfum nóg, ber siðferðisleg skylda til þess.
