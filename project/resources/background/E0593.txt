«HVAÐ á maður eiginlega að segja eftir svona leik? Ég er nánast orðlaus yfir þessum ósköpum,» sagði Sigfús Sigurðsson, landsliðsmaður í handknattleik og lykilmaður í varnarleik Magdeburg, eftir að lið hans missti svo naumlega af EHF-bikarnum yfir í hendur Essen.
Sigfús ætlaði að halda upp á 30 ára afmælið sitt, sem var á laugardaginn, með Evróputitli og var hársbreidd frá því. 
Sigfús er sannkallaður lykilmaður í varnarleik Magdeburgar. Hann var af og til með í sóknarleiknum, skoraði eitt mark snemma leiks úr hraðaupphlaupi og var sérlega óheppinn í tvígang - í bæði skiptin lyfti hann boltanum yfir Chrischa Hannawald, markvörð Essen, en í bæði skiptin fór boltinn í þverslána og niður á marklínuna. Í svona leik hefði verið nóg fyrir Magdeburg að varnartröllið hefði haft heppnina með sér í annað skiptið. 
«Mér fannst að þetta væri komið þegar fimm mínútur voru eftir. Við vorum komnir með leikinn í hendurnar en spiluðum svo eins og kjánar á lokakaflanum. Sprenger skoraði frábært mark úr hraðaupphlaupi, 28:22, en lét svo reka sig út af fyrir klaufaskap strax á eftir. Svo var það reyndasti maðurinn (Kretzschmar) sem fór algjörlega með þetta. Hann skaut úr vonlausu færi úr horninu þegar ennþá voru 12 sekúndur eftir. Svona gera menn ekki.» Sigfús sagði að það hefði verið ljóst að sumir leikmenn Magdeburg hefðu talið að þeir ættu sigurinn vísan. 
«Það voru alltof margir sem ekki voru tilbúnir í þennan slag. Skyttan (Bielecki), markmaðurinn í fyrri hálfleik og hornamennirnir hægra megin - það voru alltof margir langt undir getu. En samt sem áður átti þetta að vera í höfn. Við hleyptum þeim alltof snemma í góða forystu og gerðum þetta að spennuleik, en vorum búnir að snúa blaðinu við. Þá var komið að klaufaskapnum. Það eina sem hægt er að segja um svona leik er: Andskotinn hafi það!» sagði Sigfús Sigurðsson.
