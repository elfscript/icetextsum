Eftir Bryndísi Sveinsdóttur og Örlyg Stein Sigurjónsson ÍSLENDINGUR á fertugsaldri var skotinn til bana í El Salvador og fannst látinn þar á sunnudag. Hinn látni hét Jón Þór Ólafsson og var fæddur 28. október 1968. Hann lætur eftir sig sambýliskonu á Íslandi og tvö börn frá fyrri sambúð. 
Umfangsmikil leit hófst að Jóni Þór á sunnudag eftir að samstarfsmenn hans höfðu gert lögreglu í El Salvador viðvart um að hans væri saknað. Lék grunur á að honum hefði verið rænt en samstarfsmaður Jóns Þórs segir að ofbeldi gegn útlendingum eða mannrán séu ekki algeng í San Salvador og málið sé mjög óvenjulegt. 
Tildrög málsins eru ókunn en lögregluyfirvöld í El Salvador hafa tekið það til rækilegrar rannsóknar með þátttöku alþjóðadeildar ríkislögreglustjóra sem fylgist náið með þróun þess og hefur sent fyrirspurn til alþjóðalögreglunnar Interpol í El Salvador. 
Jón Þór starfaði í El Salvador sem staðarverkfræðingur á vegum íslenska fyrirtækisins Enex sem er sameiginlegt útrásarfyrirtæki orku- og ráðgjafarfyrirtækja á Íslandi. Vann hann við gerð jarðvarmaorkuvers en að jafnaði hafa 2-4 Íslendingar starfað á vegum Enex þar syðra frá því vorið 2005. Jón Þór hafði verið undanfarna sex mánuði við störf. 
Samkvæmt dagblaðinu La Prensa Grafica fannst bíll Jóns Þórs á hraðbraut sem nefnist Calle Jerusalem. Kom fram að engin merki um átök hefðu sést í bílnum en útvarpinu hefði verið rænt úr honum. 
Að sögn Violetu Pulango, upplýsingafulltrúa hjá lögreglunni í San Salvador, fannst hinn látni klukkan 6.30 á sunnudagsmorgun á afskekktu svæði um 43 km frá höfuðborginni, San Salvador. Pulango sagði í samtali við Morgunblaðið að fundist hefðu tvö lík, annað af karlmanni og hitt af konu og voru bæði með skotsár víða á líkamanum. Hin látnu voru án skilríkja. Þau voru flutt á sjúkrahús þar sem kennsl voru borin á Jón Þór. Að sögn lögreglunnar í San Salvador hét hin látna Brenda America Salinas frá El Salvador. Ekki er vitað hvort og hvaða tengsl hafi verið á milli hinna látnu en rannsókn er m.a. ætlað að upplýsa það. Enginn hafði verið handtekinn í gær vegna málsins og er ekki vitað hvað bjó að baki morðunum. 
Ómar R. Valdimarsson, ræðismaður El Salvador á Íslandi, hefur haft samband við sendiráð landsins í Stokkhólmi, sem aftur hefur haft samband við lögregluna í San Salvador. Sagði Ómar að mikill þrýstingur væri á lögregluna þar að flýta rannsókn málsins. Ómar sagði að hann og sendiráðið mundu verða fulltrúum Enex og aðstandendum Jóns Þórs innan handar og veita þá þjónustu sem hægt væri. 
3.812 morð í fyrra
 Alls voru 3.812 morð framin í El Salvador árið 2005 og hafa ekki verið fleiri í sjö ár. Mario Hernandez, framkvæmdastjóri réttarlæknisfræðistofnunarinnar, greindi frá þessu í gær en um 80% þeirra sem myrtir voru í fyrra voru skotnir til bana. Er talið að aukningu í fyrra megi rekja til mikillar fjölgunar gengja sem stjórna fíkniefnaviðskiptum og annarri glæpastarfsemi. «Við stöndum frammi fyrir glæpafaraldri,» sagði Hernandez. «Það er mikið áhyggjuefni að á degi hverjum séu framin átta til tíu, eða jafnvel tólf morð.»
