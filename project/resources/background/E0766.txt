Að minnsta kosti tuttugu og fjórir týndu lífi í árásum í Írak í gær. Mannskæðasta tilræðið átti sér stað í höfuðborginni Bagdad en þar sprengdi maður sig í loft upp um borð í strætisvagni í sjítahverfinu Kadhamiyah, með þeim afleiðingum að tólf biðu bana og fimmtán særðust.
Sendiherra Bandaríkjanna í Írak, Zalmay Khalilzad, varaði í gær íraska stjórnmálaleiðtoga við því að Bandaríkjastjórn kynni að hætta stuðningi við írösk stjórnvöld ef ekki yrði staðið við fyrirheit um að mynda ríkisstjórn sem hefur að geyma fulltrúa allra þjóðarbrota í landinu, þ.e. eins konar þjóðstjórn. 
Hörð ummæli Khalilzad vekja athygli en vísbendingar eru um að samningaviðræður um myndun nýrrar stjórnar súnníta, sjíta og Kúrda gangi illa. 
Bandaríkjamenn óttast að ef ekki tekst að mynda þjóðstjórn í Írak, þ.e. stjórn sem hefur súnníta innanborðs eða a.m.k. tekur tillit til hagsmuna þeirra, muni það gera að engu tilraunir til að grafa undan uppreisninni, en lítill vafi er talinn leika á því að það eru einkum súnnítar sem skipa raðir uppreisnarmanna. 
Khalilzad sagði að varnarmálaráðu- og innanríkisráðuneytið yrðu að vera í höndum manna sem ekki hafa fordóma gagnvart öðrum trúarhópum eða þjóðarbrotum og sem almenn sátt ríkir um og sem ekki hafa tengsl við vopnaða hópa í landinu. 
En þessi tvö ráðuneyti eru jafnan álitin mikilvægust því að sá sem þeim stýrir hefur yfir að ráða öryggissveitum landsins. Súnní-arabar í Írak saka innanríkisráðuneytið, sem lýtur stjórn sjíta, um mannréttindabrot og segja að á vegum ráðuneytisins hafi verið reknar dauðasveitir sem haldi uppi ofbeldi gegn súnnítum undir því yfirskini að þær séu að berjast við uppreisnarmenn. 
Benti Khalilzad á að Bandaríkin hefðu eytt mörgum milljörðum dollara í þjálfun og uppbyggingu íraskrar lögreglu og hers. Það myndi Bandaríkjastjórn gera ekki áfram ef fordómafullir menn réðu ríkjum í lykilráðuneytum.
