SÁ er orðinn siður góður á vorin að nemendur í Listaháskóla Íslands láta ljós sitt skína og afhjúpa verk sín. 
Í kvöld munu 1. og 2. árs nemar í fata- og textílhönnun standa fyrir tískusýningu í Klink og Bank og bera þar á borð afrakstur náms síns og vinnu. 
Að því er fram kemur í fréttatilkynningu frá skólanum er búist við að fjöldi erlendra blaðamanna, sem kom til landsins í tengslum við Face North-tískusýninguna sem haldin var í Hafnarhúsinu í gær, verði á sýningunni. 
Í fata-og textílhönnunardeild LHÍ er lögð sérstök áhersla á samstarf við atvinnulífið og nemendum kynnt þau viðhorf og aðstæður sem þar er að mæta. Markmið með náminu er að búa nemendur undir störf í alþjóðlegu umhverfi - að þeir líti á allan heiminn sem sitt framtíðarstarfsumhverfi. 
Við deildina kenna fjölmargir erlendir gestakennarar sem starfa í erlendum tískuhúsum, s.s. Yves saint Laurent, Louis Vuitton, Sonia Rykiel og Martine Sitbon. Fagstjóri fata- og textílhönnunar er Linda Björg Árnadóttir. 
Sýningin í kvöld er liður í vorhátíð LHÍ sem nær hámarki þegar opnuð verður útskriftarsýning nemenda við myndlistar, hönnunar- og arkitektúrdeild 7. maí en hún mun standa til 29. maí. 
Sýningin í Klink og Bank hefst í kvöld kl. 20.30.
