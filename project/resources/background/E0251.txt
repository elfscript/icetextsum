Eftir Ómar Friðriksson omfr@mbl.is LYFJAFYRIRTÆKIÐ GlaxoSmithKline á Íslandi hefur birt lyfjaauglýsingar á íslensku í takmörkuðu upplagi af breska læknatímaritinu British Medical Journal (BMJ), og dreift því til hóps íslenskra lækna.
Í kynningarbréfi til læknanna segir að GlaxoSmithKline sé öflugur samstarfsaðili BMJ víða í nágrannalöndunum og í krafti þessa samstarfs fái fyrirtækið ákveðinn fjölda eintaka af tímaritinu til dreifingar. Býðst fyrirtækið til að senda læknunum BMJ á hálfsmánaðar fresti næstu 12 mánuði. 
Eingöngu dreift til lækna hér
Linda Björk Ólafsdóttir, markaðsstjóri GlaxoSmithKline á Íslandi, segir útgefendur tímaritsins bjóða upp á þennan kost. «Við getum keypt ákveðið upplag af tímaritinu fyrir viðskiptavini okkar og setjum inn auglýsingar með. Þetta er sama blaðið og dreift er annars staðar en auglýsingarnar eru eingöngu í upplaginu sem dreift er á íslenska markaðinum,» segir hún. 
Að sögn Lindu þekkist þetta fyrirkomulag víða, m.a. á öðrum Norðurlöndum og samræmist fyllilega ströngustu reglum. 
Strangar siðareglur
Nýverið kom fram í fréttaskýringu í Morgunblaðinu að lyfjafyrirtæki hefðu fækkað auglýsingum sínum í Læknablaðinu eftir greinaskrif í blaðinu um samskipti lækna og lyfjafyrirtækja. Aðspurð segir Linda þó að auglýsingar GlaxoSmithKline í BMJ og dreifing þess til lækna hér á landi varði ekki Læknablaðið á neinn hátt. 
«Við erum með mjög strangar siðareglur sem við förum eftir varðandi allt sem við gerum með okkar viðskiptavinum,» segir hún. 
Linda hafði ekki tiltækar upplýsingar um í hversu stóru upplagi tímaritinu er dreift hér en segir að því sé eingöngu dreift til lækna. Ekki eru þekkt önnur dæmi þess að fyrirtæki hafi keypt auglýsingar á íslensku í erlendum tímaritum til dreifingar til ákveðins markhóps hér á landi.
