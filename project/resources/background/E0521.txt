ÞAÐ er vart hægt að hugsa sér betri loka- og kveðjuleik,» sagði Áseir Örn Hallgrímssson skytta í liði Hauka sem heldur í atvinnumennsku í sumar og kvaddi því félagið í gær - í bili altént. «Það var aldrei spurning hvernig þessi leikur færi - við vorum alveg harðákveðnir í að vinna,» sagði Ásgeir Örn.
Eftir Skúla Unnar Sveinsson skuli@mbl.is Sumir hafa sagt að Haukar hefðu verið heppnir að vera 2:0 yfir eftir tvo hörkuleiki við Eyjamenn þar sem sigurinn lentu Haukamegin í báðum tilvikum. «Menn skapa sér sína heppni. Það eru bara þeir sem tapa sem tala um heppni hjá hinu liðinu en það var engin heppni í þessu hjá okkur núna í kvöld.
Að koma hingað á Ásvelli og vera 2:0 en ætla sér að vinna er auðvitað hámark bjartsýninnar og ekkert annað. Það er ekki hægt! Við erum búnir að vera bestir í vetur og það sýna titlarnir. Vörnin var frábær og Birkir Ívar þar fyrir aftan. Sóknin var ekkert sérstök en við gerðum það sem þurfti þar,» sagði Ásgeir Örn, sem sagðist hlakka til atvinnumennskunnar hjá Lemgo í Þýskalandi. «Þar verður maður að láta sig hafa það að spila með FH-ingi!» sagði hann en Logi Geirsson er á mála hjá Lemgo. 
«Ég var mjög vel stemmdur og náði mér vel á strik í markinu, enda var vörnin fyrir framan mig mjög góð,» sagði Birkir Ívar Guðmundsson markvörður sem átti stórleik. «Við vorum sterkari, vorum í smá basli í sókninni framan af leik en mér fannst þetta bara spurning um hvenær þeir brotnuðu - ekki hvort. 
Ég sagði fyrir þennan leik að það gæti vel farið þannig að Eyjamenn næðu að vinna 3-2. Liðin eru áþekk og í rauninni getur allt gerst þegar þannig leikir eru. Fyrstu tveir leikirnir féllu okkar megin enda er gríðarleg reynsla hjá liðinu þó það sé ungt,» sagði Birkir Ívar. 
«Við vorum búnir að ákveða að kveðja liðið með titli þannig að það kom ekkert annað til greina en að vinna í kvöld,» sagði Þórir Ólafsson hornamaður sem verður atvinnumaður í Þýskalandi næsta vetur líkt og Ásgeir Örn og Vignir Svavarsson línumaður. Þess má til gamans geta hér að þeir þremenningar gerðu 10 af 13 mörkum Hauka í fyrri hálfleik. 
«Menn voru alveg ákveðnir að leyfa Eyjamönnum ekki að komast inn í leikinn, það sást á vörninni hjá okkur í fyrri hálfleiknum og hvernig menn voru ákveðnir í að fara ekki aftur til Eyja. Fyrst við unnum hina tvö leikina kom ekki annað til greina en sigur í kvöld. Það er erfitt að fara til Eyja og við hefðum getað tapað þar og staðan þá orðin 2:2. Við vildum það ekki,» sagði Þórir.
