AÐDÁENDUR úrvals spennumynda og -þátta ættu að þekkja vel til slíks efnis sem á uppruna sinn á Bretlandseyjum. Þættir á borð við Taggart er efni sem hægt er að reiða sig á hvað varðar skemmtanagildi og uppbyggingu, án þess að hvika langt frá raunveruleikanum. Fyrir þá sem ekki hafa séð glæpaefni frá Írlandi gefst nú tækifæri. Kvikmyndin Sönnun, eða Proof eins og hún heitir á frummálinu, er hörkuspennandi framhaldsmynd í fjórum hlutum. Á þriðja tug austur-evrópskra innflytjenda finnst látinn í flutningagámi í Dyflinni á Írlandi. Um svipað leyti er bílaþjófur myrtur í borginni og spilltur bókari lætur lífið með grunsamlegum hætti. Blaðamaðurinn Terry Corcoran fer á stúfana en þegar hann hittir Ninu fara hjólin heldur betur að snúast. Nina hélt systur sína hafa dáið í flutningagámnum en svo er aldeilis ekki. Nú óttast hún að systirin hafi verið seld í kynlífsþrælkun. En hvernig tengist það bílaþjófnum og bókaranum? Með aðalhlutverk í Sönnun fara Finbar Lynch, Sidse Babett Knudsen, Orla Brady, Bryan Murray. Leikstjóri er Ciaran Donnelly en hann hefur meðal annars leikstýrt þáttunum vinsælu «Cold Feet».
