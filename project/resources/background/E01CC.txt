ÁSTHILDUR Helgadóttir, landsliðsfyrirliði í knattspyrnu, er komin á fulla ferð með liði sínu, Malmö FF í Svíþjóð, eftir að hafa verið frá vegna slitins krossbands í hné frá því í mars á síðasta ári. 
Ásthildur spilaði sína fyrstu leiki í heilt ár þegar Malmö FF vann hraðmót á Spáni um páskana og um helgina lék hún í fyrsta skipti í 90 mínútur frá því hún meiddist. Malmö FF vann þá lið Husie, 3:1, í lokaleik sínum áður en sænska úrvalsdeildin hefst um næstu helgi. 
Anders Johansson, þjálfari Malmö FF, teflir fram nýrri framlínu en í henni eru Ásthildur og nýr brasilískur leikmaður, Formiga. Fyrir aftan þær leikur Therese Sjögran sem á að baki 70 landsleiki fyrir Svíþjóð. «Ég er mjög spenntur að sjá hvernig þessi þrenning nær saman,» segir Johansson á heimasíðu liðsins. 
Tvær íslenskar landsliðs-konur í Svíþjóð
Keppni í sænsku úrvalsdeildinni hefst um næstu helgi og Malmö FF fær þá fyrrum Evrópumeistara Umeå í heimsókn. Tvær íslenskar landsliðskonur leika í deildinni í ár. Auk Ásthildar er það Erla Steina Arnardóttir sem í vetur gekk til liðs við Mallbacken eftir að hafa leikið í deildinni með Stattena og Sunnanå á síðasta tímabili.
