JOHN Terry, fyrirliði Chelsea, verður útnefndur leikmaður ársins í ensku úrvalsdeildinni í hófi í Lundúnum hinn 24. þessa mánaðar. Út hefur kvisast að Terry hafi orðið efstur í vali leikmanna úrvalsdeildarinnar en kosningunni lauk síðastliðinn fimmtudag. Terry hafði betur í baráttunni við tvo félaga sína í Chelsea-liðinu. Miðjumaðurinn Frank Lampard varð annar og markvörðurinn Petr Cech þriðji. 
Terry verður fyrsti enski varnarmaðurinn sem hlýtur þessa nafnbót síðan árið 1992 en þá varð Gary Palliester, Manchester United, fyrir valinu. Þá er Terry fyrsti Englendingurinn sem kjörinn er sá besti frá árinu 2001 þegar Teddy Sheringham, Manchester United, hreppti hnossið. 
Thierry Henry, Arsenal, var valinn leikmaður ársins 2003 og 2004, bæði af leikmönnum og íþróttafréttamönnum.
