«HVERSU sterkur er viljinn til að halda íslenskri tungu uppi? Tungan er ekkert annað en hugur okkar sjálfra. Hún nærist á ást okkar og umhyggju, en veslast upp og deyr ef við snúum við henni baki. Engin tunga lifir sem enginn maður vill. Íslendingar hafa þrjár skyldur að rækja við tungu sína: rækta hana, kunna hana og vilja hana.» Svo ritaði Baldur Jónsson, prófessor emeritus og fyrrverandi forstöðumaður Íslenskrar málstöðvar, í grein í Morgunblaðinu 17. júní 1994. Baldur leggur í greininni sérstaka áherslu á að framtíð íslensks máls sé undir því komin að þjóðin vilji nota það. «Sá sem vill ekki nota íslensku, notar ekki íslensku hversu góð og göfug og öflug sem hún er.»
Mér hafa stundum komið í hug þessi ummæli Baldurs þegar ég hef fylgst með fjörugum umræðum um íslenskt mál undanfarnar vikur. Í því flóði greina og viðtala hafa viðmælendur úr öllum áttum talað nær einum rómi á þann veg að vilji þeirra er augljós til að varðveita og efla íslenska tungu. Varðveisla og efling málsins eru sem kunnugt er kjarnahugtök íslenskrar málstefnu. Eins og vænta mátti hefur ekki farið á milli mála í umræðunum undanfarið að Íslendinga greinir að sumu leyti á um hvaða leiðir séu vænlegastar til að treysta þjóðtungu okkar á nýrri öld og eins er misjafnt mat manna á þeirri hættu sem steðjar að henni nú um stundir. Hitt er ótvírætt að þrótturinn í skoðanaskiptum undanfarinna vikna sýnir glöggt vilja alls þorra þjóðarinnar til að stefna óhikað að sameiginlegu markmiði. 
Ég ætla hér að leyfa mér að benda áhugasömum á að á vef Íslenskrar málstöðvar, www.íslenskan.is, er m.a. að finna tengil á síðu með nokkrum ábendingum um lesefni um íslenska málstefnu og tengd efni. Fyrrnefnd grein Baldurs Jónssonar frá 1994 var prentuð í afmælisriti hans, Málsgreinum, sem út kom 2002 og fæst í málstöðinni. Þar eru jafnframt birtar ýmsar fleiri greinar Baldurs um málpólitík og önnur efni. Í sömu ritröð kom út ritið Málstefna Language Planning, 2004, með greinum á íslensku og ensku um málstefnu frá mismunandi sjónarhornum eftir fjóra íslenska og fimm erlenda fræðimenn. Enn fremur má nefna að tímaritið Málfregnir hefur að geyma ýmsar greinar og fróðleik um íslenska málrækt og er efni Málfregna allt frá árinu 2000 raunar aðgengilegt beint af vef Íslenskrar málstöðvar. Höfundur er forstöðumaður Íslenskrar málstöðvar.
