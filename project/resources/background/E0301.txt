Eftir Skarphéðin Guðmundsson skarpi@mbl.is VOKSNE mennesker , mynd eftir Dag Kára Pétursson, verður sýnd í opinberri dagskrá á kvikmyndahátíðinni í Cannes í Frakklandi, sem fram fer í 58. skipti dagana 11.-22 maí nk. 
Myndin, sem Dagur Kári skaut í Kaupmannahöfn síðastliðið vor, er ein af 20 í dagskránni Un Certain Regard og er næst sjálfri aðalkeppninni um Gullpálmann að mikilvægi og athygli og því mjög eftirsótt að koma mynd þangað inn. Í þeim flokki eru gjarnan sýndar myndir eftir efnilega kvikmyndamenn, sem hátíðarhaldarar gera jafnvel ráð fyrir að eigi eftir að koma myndum í keppnina um Gullpálmann í framtíðinni. 
Myndir eftir íslenska kvikmyndagerðarmenn hafa tvisvar sinnum áður fengið inn í Un Certain Regard-dagskrána; Sódóma Reykjavík eftir Óskar Jónasson árið 1993 og Stormy Weather eftir Sólveigu Anspach árið 2002. Íslendingur hefur aldrei átt mynd í aðalkeppninni. 
Þessi önnur kvikmynd Dags Kára í fullri lengd er á dönsku og var gerð með dönskum leikurum og tökuliði. Dagur Kári samdi handritið sjálfur ásamt Rune Schjott en með helstu hlutverk fara nokkrir af efnilegsutu leikurum Dana; Jacob Cedergren, Nicolas Bro og Tilly Scott Pedersen. 
Framleiðendur myndarinnar eru Nimbus Films í Danmörku í samvinnu við Zik Zak Kvikmyndir á Íslandi. Kvikmyndin er meðal annars styrkt af Kvikmyndamiðstöð Íslands. 
Voksne mennesker er að sögn «óvenjuleg gamanmynd» um Daníel, kærulausan ungan veggjakrotara sem stendur algerlega á sama um allt í lífinu, eða þar til hann fellur fyrir ungu Franc. Þá tekur líf hans óvænta stefnu og dagar áhyggjuleysis eru taldir því skyndilega stendur hann frammi fyrir mjög ábyrgðarfullu vali. 
Skúli Malmquist hjá Zik Zak, einn framleiðenda myndarinnar, segir að þetta séu vissulega frábærar fréttir og mikil viðurkenning. «Eftir að við sáum myndina urðum við ansi bjartsýnir á að hún fengi inn á Cannes. Þetta er frábær mynd. Mjög ólík Nóa albínóa , sem er vísvitandi hjá Degi. En um leið ber hún sterk höfundareinkenni hans; samtölin eru hnyttin, persónusköpun frumleg og óvænt og leikurinn frábær.» 
Skúli segist búast við að allir helstu aðstandendur myndarinnar verði viðstaddir sýningu myndarinnar í Cannes, en hún verður frumsýnd í Danmörku 13. maí og hér á landi 27. maí. 
Skúli segir ennfremur að þessi gleðitíðindi ættu að gera það að verkum fyrir Dag Kára og Zik Zak að fjármögnun á næstu mynd hans A Good Heart fái meðbyr en tökur á henni hefjist síðla árs. 
Áður hefur verið frá því greint að önnur íslensk mynd verði sýnd í keppni í Cannes, stuttmyndin Slavek the Shit , eftir Grím Hákonarson. 
Góðkunningjar Cannes
Eins og við var búist einkennist valið á myndum í aðalkeppnina af góðkunningjum hátíðarinnar, kvikmyndaskáldum sem orðin eru hálfgerðir áskrifendur að sætum í keppninni um Gullpálmann. Þar eru myndir eftir Kanadamennina David Cronenberg og Atom Egoyan, Þjóðverjana Wim Wenders og Michael Haneke, Belgana Jean-Pierre og Luc Dardenne, Kanana Jim Jarmusch og Gus Van Sant og svo að sjálfsögðu helsta eftirlæti þeirra í Cannes, Danann Lars Von Trier. 
Þetta mun vera í sjöunda skipti sem mynd eftir Von Trier keppir um Gullpálmann og að þessu sinni er það önnur mynd hans Ameríku-þríleiknum, Mandalay . Von Trier hefur einu sinni unnið aðalverðlaunin, þegar Myrkradansarinn og Björk Guðmundsdóttir aðalleikkona hennar fengu Gullpálmann, en Von Trier hefur þar fyrir utan fengið fimm Gullpálma á ferli sínum. 
Gus Van Sant, sem fékk Gullpálmann árið 2003 fyrir myndina Elephant , er enn á ný með í keppninni og nú með myndina Last Days , sem byggist lauslega á síðustu dögum í ævi rokkhetjunnar Kurts Cobains. 
Önnur bandarísk mynd í aðalkeppninni, sem nú þegar hefur vakið athygli í heimalandinu, er Sin City eftir Frank Miller og Robert Rodriguez, en þetta er fyrsta myndin sem Rodriguez kemur inn á Cannes-hátíðina. Þá ber að nefna að í aðalkeppni komst einnig mynd eftir leikarann Tommy Lee Jones sem heitir The Three Burials of Melquiades Estrada . 
Alls eru 9 myndir af þeim 20 í aðalkeppni á ensku, Mynd Wenders er þar á meðal. Hún heitir Don't Come Knockin' og er skrifuð af honum og Sam Shepard. Leikur Shepard aðalhlutverkið, kúrekastjörnu sem komin er til ára sinna sem yfirgefur tökustað nýjustu myndar sinnar og heldur á vit náttúrunnar í leit að sjálfum sér. 
Athygli vekur að engin heimildarmynd er að þessu sinni í aðalkeppni en í fyrra sigraði heimildarmynd í annað sinn í sögu keppninnar, Fahrenheit 9/11 eftir Michael Moore. Ekki eru heldur neinar teiknimyndir í aðalkeppninni, þótt Sin City sé vissulega byggð á myndasögunum frægu og um margt byggð upp sem slík, þótt leikin sé. 
Lokahluti Stjörnustríðs og ný Allen-mynd
Opnunarmynd tekur að þessu sinni þátt í aðalkeppninni en það er franska myndin Lemming eftir Dominik Moll, sem síðast gerði hina vinsælu Harry, un ami qui vous veut du bien frá árinu 2000. Tvær aðrar franskar myndir eru í aðalkeppni og auk þeirra sem nefndar hafa verið ein frá Mexíkó, tvær japanskar (önnur japönsk-taívönsk), ein ísraelsk, ein írösk, ein ítölsk og ein kínversk. 
Formaður dómnefndarinnar fyrir aðalkeppnina verður Serbinn Emir Kusturica en dómnefndin sjálf hefur enn ekki verið valin. 
Utan keppni verður sérstök Evrópufrumsýning á lokamyndinni í Stjörnustríðsbálkinum, Episode III - Revenge of the Sith og einnig heimsfrumsýning á nýjustu mynd Woody Allens sem heitir Match Point og er fyrsta myndin sem hann gerir í Bretlandi.
