ENSKI landsliðsvarnarmaðurinn Rio Ferdinand segir að hann hafi ekki áhuga á að yfirgefa Manchester United og hefur hann lýst yfir áhuga á að taka við fyrirliðabandinu þegar írski landsliðsmaðurinn Roy Keane leggur skóna á hilluna. Alex Ferguson knattspyrnustjóri liðsins og Arsene Wenger knattspyrnustjóri Arsenal gagnrýndu Peter Kenyon framkvæmdastjóra Chelsea harðlega í gær en Kenyon og Ferdinand snæddu saman á veitingastað í London. «Ég er ekki á leið frá stærsta félagsliði í heimi og það er markmiðið hjá mér að verða fyrirliði Manchester United í nánustu framtíð, sagði Ferdinand. Ferguson bætti því að hann skildi ekki hvað Kenyon gengi til með að sýna sig á almannafæri með samningsbundnum leikmanni en Chelsea hefur þurft að svara fyrir sig vegna fundar sem félagið átti með Ashley Cole varnarmanni Arsenal. Arsenal krafðist rannsóknar á fundinum en ekki er leyfilegt að hafa samband við samningsbundna leikmenn án vitundar félagsins sem þeir eru að leika með þá stundina. Kenyon hefur gefið Manchester United þær skýringar að hann hafi ekki áhuga á að kaupa Ferdinand frá Manchester United og þeir hafi ekki rætt slíka hluti.
