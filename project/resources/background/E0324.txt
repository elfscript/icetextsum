ORF Líftækni hf. (ORF) hefur frá árinu 2000 þróað tækni til framleiðslu á verðmætum sérvirkum próteinsameindum í erfðabættu byggi. ORF hefur frá upphafi stefnt að stórskalaframleiðslu á verðmætum próteinum fyrir lyfjaiðnað (lyfvirk prótein) og aðra markaði og er sú stefna óbreytt, að sögn dr. Júlíusar B. Kristinssonar framkvæmdastjóra. 
Viðskiptahugmyndin kviknaði fyrir um átta árum hjá tveimur frumkvöðlanna, sameindalíffræðingunum Birni Örvar og Einari Mäntylä, og eru þeir meðal stjórnenda fyrirtækisins. «Til viðbótar upphaflegri áætlun hefur ORF gert viðskiptaáætlun um verkefni sem fengið hefur heitið Græn smiðja þar sem framleidd verða prótein fyrir svokallaðan «fine chemicals»-markað. Fyrirtækið býr til erfðabætt bygg til framleiðslunnar og notar síðan staðlaða tækni til að hreinsa sérvirku próteinin úr bygginu. Próteinin verða frostþurrkuð og seld sem duft til viðskiptavina félagsins. Byggið verður ræktað í gróðurhúsum og framleidd verða hundruð sérvirkra próteina af ákveðnum flokki próteina,» segir Júlíus. 
Hann segir að hátt á þriðja hundrað mismunandi prótein úr þessum flokki séu nú þegar seld á þessum markaði í dag og fari ört fjölgandi. «Notendur eru fyrst og fremst háskólar, stofnanir, sjúkrahús og fyrirtæki í frumurannsóknum, og þá sérstaklega á sviði krabbameinsrannsókna og stofnfrumurannsókna. Stærð markaðarins er nú um 400 milljónir Bandaríkjadala og er áætlað að hann vaxi upp í um 700 milljónir dala árið 2008. Vaxtarþættir eru almennt mjög dýrir í framleiðslu í núverandi kerfum og gæðastjórnun oft erfið. Með því að nýta framleiðslutækni ORF Líftækni getur Græn smiðja boðið upp á allt aðra nálgun sem bæði eykur gæði próteinanna og lækkar verðið á þeim. Því hafa dreifiaðilar, sem nú þegar eru á markaðnum, lýst áhuga á viðræðum við ORF um samstarf við markaðssetningu vaxtarþáttanna. 
Í Grænu smiðjunni er virðiskeðjan vel þekkt, framleiddar verða vörur sem eru flestar þekktar, markaðsverð er þekkt, viðskiptavinir og dreifiaðilar eru þekktir, sem og framleiðslutæknin. 
Það er heiður að vera í hópi valinna fyrirtækja á Sprotaþing. Aðstandendur fjárfestingarráðstefnunnar hafa lagt sig fram um að vanda vel til framkvæmdarinnar, meðal annars með því að velja af kostgæfni sprotafyrirtækin, sem taka þátt í henni. ORF Líftækni leitar nú eftir hlutafé vegna Grænnar smiðju og því er þess vænst að á Sprotaþingi verði fjárfestar, sem hafa áhuga á að fjárfesta í ORF Líftækni hf.,» segir Júlíus.
