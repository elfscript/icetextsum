GUÐNI Ágústsson landbúnaðarráðherra sagði engan vafa leika á því að staða kúabænda væri sterk í dag. Í viðræðum við Alþjóðaviðskiptastofnunina (WTO) um landbúnað hefðu íslenskir fulltrúar staðið vörð um sérkenni íslensks landbúnaðar og unnið væri hörðum höndum að því að láta sjónarmið íslenskra bænda koma fram. Guðni sagði að nú rofaði til í samningaviðræðum við WTO og að menn væru tilbúnir að taka tillit til þessarar sérstöðu. Þetta kom fram á aðalfundi Landssambands kúabænda í gær. 
Við umræður kváðust margir bændur hafa áhyggjur af áhrifum WTO-samningsins á íslenskan landbúnað. En allt bendir til þess að innflutningstollar lækki verulega auk þess sem ríkisstuðningur lækki einnig töluvert, eða um helming. Þeir ítrekuðu mikilvægi þess að verja sérstöðu íslensks landbúnaðar og að ekki yrði tekið við reglum og/eða upplýsingum frá WTO án þess að koma með tillögur á móti. 
Íslenski bóndinn vinsæll
Guðni minnti bændur á að endalokum íslensks landbúnaðar hefði verið spáð þegar GATT-samningurinn var undirritaður á sínum tíma. «Þá var boðaður heimsendir í íslenskum landbúnaði. [...] Hvernig tókst að útfæra þann samning? Hvernig tókst ykkur í framhaldinu að vinna úr ykkar málum? Íslenski bóndinn er vinsælasti maðurinn á Íslandi í dag. Viðurkenndur af íslenskri þjóð og framleiðir bestu vöruna,» sagði Guðni. Hann bætti því við að hann ásamt, utanríkis- og forsætisráðherra hefðu einhent sér í að standa vel að þessum málum og að sérstöðu íslensks landbúnaðar væri haldið á lofti. Guðni sagðist hafa kviðið nýútkominni skýrslu Hagfræðistofnunar Háskóla Íslands um stöðu landbúnaðarins. Sá kvíði hefði þó reynst ástæðulaus. Skýrslan sýndi fram á að kúabændur væru á réttri leið. Til marks um það benti hann á að fjölmiðlar hefðu lítið reynt að ná í hann vegna skýrslunnar. 
Ekki bannað að framleiða osta utan framleiðslukerfis
GUÐNI Ágústsson, landbúnaðarráðherra, sagði þegar hann ávarpaði aðalfund Landssambands kúabænda í gær, að ekki ríkti bann við framleiðslu á ostum utan framleiðslukerfisins. Hann sagðist þó ekki telja að það væri sjáanlega hagkvæmt að standa utan stuðningskerfisins en forsvarsmenn Mjólku ehf. teldu sig geta það og sagðist Guðni óska þeim velfarnaðar.
Guðni sagði að fjölmiðlar hefðu nefnt að ekki væri hægt að framleiða mjólkurvörur án þess að verða að taka við stuðningi ríkisins en svo væri ekki. Enginn yrði neyddur til að taka við greiðslum frá hinu opinbera og menn gætu sagt sig frá því. 
Þórólfur Sveinsson, formaður Landssambands kúabænda, sagði í setningarræðu sinni í gær, að hann teldi fremur ólíklegt, að um væri að ræða stórt og afdrifaríkt mál fyrir íslenska mjólkurframleiðslu. Ef það yrði niðurstaðan að Mjólku væri heimilt að framleiða, vinna og selja eigin framleiðslu gæti greiðslumark kúabænda lækkað sem því nemur. Í ljósi vitneskju um framleiðslukostnað mjólkur væri þó vandséð að rekstrargrundvöllur yrði fyrir framleiðslu mjólkur í stórum stíl með þessum hætti. Ef fyrirtækið tæki við mjólk frá öðrum bændum þá giltu að sjálfsögðu nákvæmlega sömu reglur um þá mjólk og þá vinnslu og hjá öðrum mjólkursamlögum. Engin réttaróvissa væri um mjólkurframleiðslu hjá greiðslumarkshöfum, hvort sem sú mjólk væri innan greiðslumarks eða umfram það. 
Á aðalfundi Landssambands kúabænda í gær sátu um 100 manns, þar af 33 þingfulltrúar. Mun fundurinn halda áfram í dag. Sú nýbreytni var við höfð að aðalfundurinn var sendur út beint á netinu, á vefsíðunni www.naut.is. Ætlunin með því er að bjóða umbjóðendum LK upp á enn nánari tengsl. 
Ríkið leysi til sín skuldir Lánasjóðs landbúnaðarins
ÞÓRÓLFUR Sveinsson, formaður Landssambands kúabænda (LK), minnti á mikilvægi réttarstöðu skuldara við Lánasjóð landbúnaðarins við hugsanlegar breytingar á sjóðnum á aðalfundi LK í gær, en hugmyndir eru uppi að sjóðurinn verði lagður niður um áramót. «Eru það talsverð tíðindi fyrir kúabændur sem skulda líklega 8 - 9 milljarða hjá sjóðnum. Ekki hefur verið flutt frumvarp um niðurlagningu sjóðsins og á þessu stigi er ekki ljóst hver verður eigandi þeirra lánssamninga/skuldabréfa sem Lánasjóðurinn á nú ef eignir sjóðsins verða seldar,» sagði Þórólfur í setningarræðu sinni í gær. Hann sagði þó að eftir því sem hann vissi best væru hugmyndir uppi um að ríkið leysti til sín allar skuldir lánasjóðsins. 
Bæði kúa- og sauðfjárbændur lýstu áhyggjum vegna þess að sjóðurinn skuli lagður niður. 
Þórólfur segir þróunina væntanlega verða þá að hver bóndi verði með sína fjármálaþjónustu alla hjá einum viðskiptabanka og líklegt að sama gildi um þær skuldir sem bændur séu nú með í Lánasjóðnum. «Því er það umhugsunarefni hvort ekki eigi í því söluferli sem nú er líklega framundan að gefa bændum kost á aðilaskiptum að skuldabréfum við sjóðinn, t.d. þannig að eftir sölu eigna Lánasjóðsins hafi skuldarar sjóðins rétt til þess í tiltekinn tíma að fá skuldabréfin færð til annarrar fjármálastofnunar og spara sér þannig kostnað við nýja lántöku við að greiða upp lánin,» og sagði Þórólfur þetta eiga eftir að skýrast.
