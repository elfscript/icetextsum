Tíðar bilanir, erfitt berg og vatnsagi hafa tafið risaborana þrjá sem heilbora aðrennslisgöng Kárahnjúkavirkjunar verulega það sem af er ári. Borun aðrennslisganganna er einn meginþáttur Kárahnjúkavirkjunar. Skv. bortölum sem Landsvirkjun birtir á heimasíðunni karahnukar.is virðist sem borunum gangi nú að meðaltali allt að fjórðungi hægar við verkið en í fyrra. Mjög er þó misjafnt hvernig borunum vinnst, en bornum sem vinnur sig inn eftir Fljótsdalsheiði frá Axará og að Hálslóni hefur gengið hvað hægast. 
Alls er búið að heilbora 16,6 km af aðrennslisgöngunum en þau verða 48,3 km löng. Fyrsti borinn hóf borun í apríl í fyrra í aðkomugöngum í Glúmsstaðadal. Bor 2 hóf borun í júlí sama ár í aðkomugöngum við Axará og bor 3 í aðkomugöngum á Teigsbjargi í september í fyrrahaust. 
Bergið torvelt
Um 180 metra afköst á viku þykja meðalafköst risabors og hafa þau undanfarnar vikur og mánuði verið frá 0 metrum og upp í rúma 270 metra hjá bor nr. 2 þegar mest var. 
Borinn á Teigsbjargi hefur átt góða spretti og virðist hafa mætt minnstri mótstöðu. Bergið á leið bors nr. 2 inn eftir Fljótsdalsheiði hefur verið mjög erfitt. Þeim bor hefur gengið hvað verst og verið að bora samsíða jarðlögum sem ýmist eru mjög laus í sér eða afar hörð og torveld og farið mikill tíma í bergstyrkingar. Vatnsinnstreymi í göngin sem bor 3 er í hefur verið töluvert í vetur og vor, stundum um 300-400 sekúndulítrar innst í göngunum. Hefur þurft að stöðva borinn og þétta bergið með tímafrekum aðgerðum. Komið hefur fyrir að borinn hafi nánast ekki hreyfst úr stað svo dögum skiptir. Borarnir, einkum færiböndin aftan úr þeim sem flytja bergmylsnuna út göngin og á efnishauga hafa margbilað. 
«Á heildina litið eru þessir borar að standa undir væntingum við íslenskar aðstæður og meðalafköstin hafa verið í takt við áætlanir,» segir Sigurður Arnalds hjá Landsvirkjun. «Það er nokkuð rými undir lokin til að taka við hugsanlegum seinkunum, auk þess sem hvenær sem er væri hægt að hraða greftri ganganna með hefðbundnum borunum og sprengingum, en hluti þessara ganga er unninn þannig. Vinna Arnarfells austan við Snæfell er dæmi um það, þeir grafa á móti einni borleiðinni og einnig er verið að bora og sprengja á móti bor númer 1. Á síðasta ári var borað og sprengt frá Hálslóni á móti bor númer 3, það var reyndar vegna þess að sá kafli verður heilfóðraður með steypu. Þetta lítur því í heildina nokkuð vel út, en auk þess eru úrræði til reiðu ef bergið reynist erfitt seinna á árinu.»
