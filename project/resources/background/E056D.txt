Tony Blair, forsætisráðherra Bretlands, kemur skaddaður frá þingkosningunum í fyrradag, þrátt fyrir að hafa unnið þriðju kosningarnar í röð. Það hefur Verkamannaflokknum aldrei tekizt áður. Raunar eru Blair og Margrét Thatcher einu forsætisráðherrarnir frá stríðslokum, sem hafa unnið þrennar kosningar í röð. En enginn forsætisráðherra, sem stýrt hefur meirihlutastjórn, hefur heldur haft jafnlágt hlutfall atkvæða að baki sér; aðeins rúmlega 36% atkvæðanna. Verkamannaflokkurinn tapaði þannig um 6 prósentustigum frá kosningunum árið 2001.
Íhaldsmenn unnu lítillega á í kosningunum og bættu við sig yfir 30 þingsætum. Frjálslyndir demókratar bættu við sig um tug sæta, en Verkamannaflokkurinn tapaði hátt í fimmtíu. Meirihluti Blairs, sem á síðasta þingi var 166 sæti, skreppur þannig saman um u.þ.b. 100 sæti. 
Þetta mun gera forsætisráðherranum erfiðara fyrir að koma miðjupólitík sinni, sem kennd hefur verið við nýja Verkamannaflokkinn, í gegnum þingið því að a.m.k. 50 af vinstrisinnaðri þingmönnum flokksins eru reiðubúnir að greiða atkvæði gegn stjórnarfrumvörpum, sem þeir telja of hægrisinnuð. Blair gæti t.d. lent í vandræðum með áform sín um að auka einkarekstur í heilbrigðis- og menntakerfinu. Í mörgum jaðarkjördæmum, þar sem Verkamannaflokkurinn tapaði þingmönnum, voru fulltrúar nýja Verkamannaflokksins í framboði en þingmenn úr vinstriarminum sitja sem fastast í öruggum sætum. 
Þannig styrkja kosningaúrslitin í raun stöðu Gordons Browns fjármálaráðherra, sem þykir vinstrisinnaðri en Blair. Margir spá því nú að Brown þurfi ekki að bíða lengur en tvö ár eftir að verða forsætisráðherra. 
Íraksmálið varð tákn fyrir óánægju
Blair var grafalvarlegur þegar hann flutti þakkarræðu í heimakjördæmi sínu, Sedgefield, á kosninganótt. Hann sagði að það væri ljóst að «brezka þjóðin vildi að stjórn Verkamannaflokksins héldi velli, en með skertan meirihluta». Forsætisráðherrann sagði að þetta þýddi að forystumenn flokksins yrðu að leggja við hlustir og hrinda í framkvæmd þeim stefnumálum, sem brynnu helzt á kjósendum, t.d. í heilbrigðismálum, atvinnumálum og löggæzlumálum. 
«Ég átta mig á að Íraksmálið hefur valdið deilum og klofningi í landinu en ég vona að nú getum við sameinazt á ný og horft til framtíðarinnar - þar og hér,» sagði Blair. 
Í sumum kjördæmum var augljóst að Verkamannaflokkurinn tapaði þingsæti vegna Íraksmálsins. Hvergi var það skýrara en í Bethnal Green og Bow í Austur-London þar sem George Galloway, þingmaðurinn litríki sem rekinn var úr Verkamannaflokknum fyrir tveimur árum vegna andstöðu sinnar við Íraksstríðið, velti Oonu King, nánum bandamanni Blairs, úr sessi í kjördæmi, þar sem múslimar eru stór hluti kjósenda. Í London missti Verkamannaflokkurinn um fimmtung þingsæta sinna, ýmist í hendur íhaldsmanna eða frjálslyndra. Í öllum fjörutíu kjördæmum landsins, þar sem múslimar eru fjölmennastir, tapaði Verkamannaflokkurinn fylgi til Frjálslyndra demókrata. 
Graeme Trayner, sérfræðingur hjá rannsóknafyrirtækinu Opinion Leader Research, segist telja að Íraksstríðið sem slíkt sé ekki helzta ástæðan fyrir fylgistapi Verkamannaflokksins, heldur fremur að almenningur sé tekinn að þreytast á Blair og stjórn hans eftir tvö kjörtímabil. «Það má segja að Íraksmálið hafi orðið að tákni fyrir ákveðið vantraust almennings á Blair og Verkamannaflokknum. Það endurspeglar líka óþolinmæði fólks, sem finnst að umbætur í opinberri þjónustu hafi gengið of hægt og það tengist tilhneigingu Verkamannaflokksins að treysta um of á áróðursmeistara og fara stundum aðeins á skjön við sannleikann,» segir Trayner í samtali við Morgunblaðið. 
Howard ræður starfslokum sínum sjálfur
Michael Howard, leiðtogi Íhaldsflokksins, þykir ekki fara eins illa út úr kosningunum og margir höfðu spáð. Þótt fylgisaukning íhaldsmanna sé mjög lítil frá síðustu kosningum bæta þeir við sig um 30 þingsætum, sem sýnir hversu árangursrík barátta íhaldsmanna í ýmsum jaðarkjördæmum varð. Beztum árangri náði Íhaldsflokkurinn í London og víðar í Suðaustur-Englandi, þar sem hann bætti við sig um 2,5 prósentustigum. 
Íhaldsmönnum tókst þannig betur en t.d. Frjálslyndum demókrötum að nýta sér kosningakerfið. Hins vegar var einnig eitthvað um það, sem Verkamannaflokkurinn hafði óttazt fyrir kosningar, að flótti kjósenda frá Verkamannaflokknum til Frjálslyndra leiddi af sér sigur íhaldsmanna í viðkomandi kjördæmi, þótt ekki væri það í sama mæli og Verkamannaflokkurinn óttaðist. Patrick Dunleavy, stjórnmálafræðiprófessor við London School of Economics, segir að þar sem Íhaldsflokkurinn nái um það bil 200 þingsætum geti Michael Howard líklega haldið embætti leiðtoga flokksins ef hann vilji. «Það hjálpar honum að fá meira en Michael Foot fékk 1983, í verstu niðurlægingu Verkamannaflokksins,» segir Dunleavy í samtali við Morgunblaðið. «En íhaldsmenn verða nú að leggjast í rækilega naflaskoðun.» 
Simon Atkinson, sérfræðingur hjá skoðanakannanafyrirtækinu MORI, tekur í sama streng. «Íhaldsmenn háðu árangursríka baráttu í jaðarkjördæmunum. En þeir munu þurfa að leita svara við því hvort það sé nóg - hvort þeir eigi að halda áfram á sömu braut eða hvort þeir þurfi að gera róttækar breytingar á stefnu flokksins og höfða meira til miðjunnar til að geta unnið kosningar.» 
Árangur Íhaldsflokksins þýðir líklega að Howard getur ákveðið sjálfur hvenær hann segir af sér. Í gær tilkynnti hann að hann myndi láta leiðtogaembættið af hendi á kjörtímabilinu til yngri manns; hann yrði orðinn of gamall í næstu kosningabaráttu, 67 eða 68 ára. Hann hygðist bíða eftir því að flokkurinn gerði upp hug sinn um það hvort hann vildi breyta reglunum um leiðtogakjör, en víkja fyrir yngri manni «fyrr en síðar». 
Howard sagði í ávarpi í gær að hann væri stoltur af kosningabaráttu flokks síns og árangurinn væri «mikilvægt skref í þá átt að við náum okkur aftur á strik». 
Charles Kennedy, leiðtogi Frjálslynda demókrataflokksins, var sömuleiðis ánægður með úrslit síns flokks, sem bætti við sig mun meira fylgi en Íhaldsflokkurinn þótt ekki fjölgaði þingsætum hans að sama skapi - vegna kosningakerfisins. Hann sagði í ávarpi sínu á kosninganóttina að skeið þriggja flokka kerfis hefði haldið innreið sína í brezkum stjórnmálum. «Ég fagna því. Það er heilbrigð þróun,» sagði Kennedy. Eftir stendur þó að flokkur hans hefur ekki áhrif á þingi í neinu samræmi við þann skerf atkvæða, sem kom í hans hlut. 
Stjórnin ætlar að hlusta og læra
Viðbrögð forystu Verkamannaflokksins við úrslitunum virtust eins og stundum áður samræmd og þaulæfð; kannski Alastair Campbell, áróðursmeistarinn sem var sóttur úr pólitískri útlegð til að stýra kosningabaráttu Verkamannaflokksins, hafi skrifað handritið. Tony Blair sagði í gær auðmjúkur að hann hefði «hlustað og lært» í kosningabaráttunni. Gordon Brown sagði á kosninganótt að nú yrði Verkamannaflokkurinn að «hlusta og læra». Og David Blunkett, fyrrverandi innanríkisráðherra, sem neyddist til að segja af sér en ýmsir bjuggust við í gær að yrði í nýrri stjórn Blairs, sagði að flokkurinn yrði að «hlusta á raddir fólksins». 
Mikið er auðvitað í húfi fyrir Verkamannaflokkinn. Tony Blair hefur viljað gera flokkinn að hinum náttúrulega stjórnarflokki Bretlands, en þann sess skipaði Íhaldsflokkurinn áður. Verkamannaflokkurinn vonast til að geta unnið fjórðu kosningarnar í röð eftir fjögur til fimm ár. 
«Nú er spurningin; var þetta bara svolítil dýfa í kjölfar Íraksstríðsins, sem Verkamannaflokkurinn getur komið sér upp úr og byggt sig upp undir forystu Gordons Browns eða verður þetta eins og síðasta kjörtímabil Johns Majors, þar sem ríkisstjórnin var veik og staulaðist áfram síðustu skrefin áður en hún var slegin af í kosningum?» segir Simon Atkinson. 
olafur@mbl.is
