REGLUGERÐIR eru stór þáttur í daglegu lífi fólks. Þær spanna alla flóru mannlegs samfélags, viðskipta, framkvæmda og allra annarra þátta sem lúta að daglegu lífi fólks. Það er því afar nauðsynlegt að til þeirra sé vandað, en þær ekki settar fram í hálfkæringi eða svo illa hugsaðar að þær brjóti ýmist í bága við lög eða hafi alls ekki stoð í lögum sem þeim er ætlað að skýra. Reglugerðir eru nauðsynlegar til að gera leikreglur skýrar og gegnsæjar á milli stjórnvalda annars vegar og borgaranna hins vegar. 
Í stjórnarskránni er kveðið á um að Alþingi og forseti Íslands fari með löggjafarvaldið. Þrátt fyrir þetta hefur það tíðkast um langan aldur að framkvæmdavaldið fari með ákveðinn hluta lagasetningarvaldsins t.d. í formi reglugerða. Má glöggt sjá þessa heimild í lögum. 
Á vormánuðum 2000 kom fram frumvarp til laga um bílaleigur. Taldi löggjafinn nauðsynlegt að setja lagaumhverfi sem tæki heildstætt á rekstrarumhverfinu. Var það gert til að skapa bílaleigum betra rekstrarumhverfi, sem væri mjög hagkvæmt fyrir ferðaþjónustuna í heild. Með lækkun vörugjalda af bifreiðum til bílaleigna var sú kvöð sett á þær, að hafa bílana í sinni eign næstu 18 mánuði (í dag 15 mán.). 
Haustið 2002 hófu bílaleigur að leigja út bíla á svokallaðri mánaðarleigu. Var þetta gert í ljósi reglugerðar nr. 331/2000 um vörugjald. Þar segir að bifreið skuli að jafnaði leigð út til þriggja vikna eða skemur og að heimilt sé að leigja bíl til sama aðila í allt að 60 daga í einu. Var það almennur skilningur bílaleignanna að hér þýddi «að jafnaði» að meðallengd leigutíma væri á binditíma vörugjaldsins, þ.e. 18 mánuðum. Viðbrögð markaðarins voru mjög góð. En framkvæmdavaldshafinn gerði athugasemdir um að þetta væri brot á lögum og reglugerð um vörugjald. Ágreiningur var um hver væri merking orðanna «að jafnaði» og staðfestir fjármálaráðuneytið það í fréttatilkynningu sinni frá 21. nóv. 2002. Ný reglugerð nr. 805/2002 kom nú fram en breytti engu um að áfram skyldi bifreið leigð út að jafnaði til þriggja vikna en hver einstök leiga mátti ekki vera nema 30 dagar að hámarki. Síðan sagði: «Bílaleigu er óheimilt að gera leigusamning við sama leigutaka, einstakling eða lögaðila, eða aðila tengdan honum, innan 45 daga frá því að fyrri leigusamningur rennur út, hvort sem um sömu bifreið eða aðra bifreið er að ræða. Gat það verið vilji framkvæmdavaldsins að ganga svo langt að fjölskyldur mættu ekki eiga viðskipti við sömu bílaleigu, eða fyrirtæki með marga starfsmenn? Hér var reglugerðarákvæði sem bílaleigur töldu brjóta í bága við stjórnarskrána um takmarkanir á atvinnufrelsi, en þar segir: «Þessu frelsi má þó setja skorður með lögum, enda krefjist almannahagsmunir þess.» Hér var verulega íþyngjandi reglugerð sem ekki hafði heimild í lögum. Í henni er þess getið að hún hafi stoð í lögum um vörugjald. Hvergi er minnst á það í lögunum að ráðherra hafi heimild til að takmarka útleigu með einhverju móti. 
Rúmum mánuði síðar kom ný reglugerð, nr. 922/2002, um breytingu á sömu ákvæðum og áður. Í nýju reglugerðinni var takmörkun á útleigu til sama aðila, eða tengds aðila, bundin við 45 daga á hverju 100 daga tímabili, hvort heldur væri um að ræða sömu bifreið eða ekki. Þá voru tvær undantekningar. Annars vegar ef leigutaki væri tryggingafélag, fyrir svokallaðar tryggingaleigur og þegar lögaðili tæki bíl vegna ferðalaga starfsmanna sinna. Var sú kvöð sett á bílaleigur að spyrjast fyrir um notkunargildi bifreiðarinnar og skrá það sérstaklega í samninginn. Í þessari reglugerð var vitnað í minni heimildir í lögum, en áður. 
Af framansögðu að dæma hefur framkvæmdavaldið alls ekki vandað til verka við útfærslu reglugerða þeirra sem hér eru til umfjöllunar. Þær hömlur sem settar eru á bílaleigur eru ekki í neinu samræmi við áður gefnar yfirlýsingar framkvæmdavaldsins um að skapa betra umhverfi fyrir bílaleigurnar. 
Það verður ekki séð, af þeim lögum sem vitnað er til í áðurnefndum reglugerðum, að fram komi heimild framkvæmdavaldsins um skerðingu á því atvinnufrelsi sem lögboðið er í stjórnarskránni. Það eftirlit sem fjallað er um í lögum um vörugjald er að bílaleigur geti sýnt fram á að 90% af notkun bifreiðanna séu til útleigu. Það eitt og sér er nægjanlegt eftirlit ásamt þeim almennu skilyrðum sem sett eru fram í lögum um bílaleigur. Þegar eftirlitið er farið að gera greinarmun á hverjum verið er að leigja bíl er farið út fyrir ákvæði stjórnarskrárinnar, bæði hvað varðar jafnræðisreglu gagnvart viðskiptavinum og um atvinnufrelsi fyrir bílaleigurnar. Það virðist vera samdóma álit þeirra sem um þetta málefni hafa fjallað að það sé skýlaust brot á ákvæðum stjórnarskrárinnar að setja reglugerðir sem ekki hafa skýra heimild í þeim lögum sem reglugerðin nær til. 
Löggjafinn þarf að endurskoða lagastoðir fyrir reglugerðunum svo framkvæmdavaldshafinn geti sett skýrari reglugerðir. Það er ekki ásættanlegt fyrir neytendur eða bílaleigur að starfa þar sem réttaróvissa ríkir og jafnræðis er ekki gætt. 
Höfundur hefur starfað við bílaleigur undanfarin ár.
