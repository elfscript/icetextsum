Athygli vakti á fundi nemenda við Háskólann á Akureyri í vikunni, þar sem mótmælt var niðurskurði framlaga til skólans, hve harðorður Kristján Þór Júlíusson bæjarstjóri var - samflokksmaður ráðherra fjár- og menntamála. Hét Kristján stuðningi allra bæjarfulltrúa við það að «berja til hlýðni þá sem fara með fjárveitingavaldið í landinu,» eins og hann komst að orði, við góðar undirtektir.
Maríubjallan , sem Leikfélag Akureyrar frumsýndi um síðustu helgi, er frábær sýning, þar sem lýst er nöturlegu lífi þeirra sem orðið hafa undir við breytingarnar í Rússlandi síðustu ár. En eitt var vont og rétt að benda væntanlegum áhorfendum á það: Mikið er reykt í sýningunni - það er því miður nauðsynlegt í því skyni að gera persónurnar nógu trúverðugar - og ég var kominn með mikinn varaþurrk þegar á leið. Bendi þeim, sem þola illa sígarettureyk eins og ég, að hafa með sér varasalva. 
Jóhannes Bjarnason gaf sér ekki langan tíma til að fagna sigri í prófkjöri framsóknarmanna á laugardagskvöldið. Hann fór snemma að sofa, enda þurfti hann að stjórna 3. flokki KA í handboltaleik klukkan hálf tíu morguninn eftir. 
Erlingur Kristjánsson varð í 4. sæti í prófkjörinu og fór líka snemma heim. Hann átti að dæma leikinn morguninn eftir! 
Maríanna Clara Lúthersdóttir, sem fór á kostum í hlutverki þjónustustúlkunnar í Fullkomnu brúðkaupi hjá LA, varð fyrir því óláni í seinni föstudagssýningunni fyrir tæpri viku, að hurð var skellt á enni hennar, sem bólgnaði upp, hratt og örugglega í anda sýningarinnar! Leikkonan lauk sýningunni eins og ekkert hefði í skorist en með býsna myndarlegt «horn», enda beið hennar kælipoki baksviðs um leið og klappað hafði verið fyrir leikurunum. 
Ragnar Sverrisson, kaupmaður í JMJ og forsprakki verkefnisins Akureyri í öndvegi, hefur sótt um bókstafinn A til kjörstjórnar vegna sveitarstjórnarkosninganna í vor. Framboð er hugsanlegt, en ekkert ákveðið.
