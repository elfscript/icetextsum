* HALLDÓR J. Sigfússon skoraði níu mörk, þar af tvö úr vítakasti, þegar Tusem Essen vann TuS Niederpleis , 42:19, í sínum riðli 3. deildar þýska handknattleiksins. Þetta var 21. sigur Essen í deildinni á keppnistímabilinu en liðið hefur ekki tapað leik þar í vetur og er langefst í deildinni.
* HEIÐMAR Felixson gerði fjögur mörk fyrir Burgdorf þegar liðið vann OHV Aurich , 37:29, á heimavelli í norðurhluta þýsku 2. deildarinnar í handknattleik um helgina. Robertas Pauzoulis , fyrrverandi leikmaður Hauka, skoraði átta mörk og var markahæstur hjá Burgdorf sem nú er í níunda sæti norðurhluta deildarinnar með 25 stig að loknum 23 leikjum. 
* KRISTJÁN Valdimarsson , Grindavík , hefur valinn í U-21 árs landsliðshópinn í knattspyrnu sem mætir Skotum í vináttulandsleik ytra í næstu viku. Kristján kemur inn í hópinn í staðinn fyrir Bjarna Hólm Aðalsteinsson , ÍBV , sem er meiddur. 
* VIN Baker hefur samið við NBA-liðið LA Clippers , en framherjinn sem er 34 ára hittir þar fyrir Mike Dunleavy þjálfara Clippers en Dunleavy valdi Baker á sínum tíma í háskólavalinu er hann var þjálfari Milwaukee Bucks . Baker hefur leikið 783 leiki í NBA-deildinni og skorað að meðaltali 15 stig í leik og tekið 7,5 fráköst en hann var látinn fara frá Houston Rockets sl. haust. 
* GABRIEL Heinze vinstri bakvörður Manchester United sem sleit krossband í hné í september getur byrjað að æfa á fullu í næsta mánuði. Bati Argentínumannsins hefur verið skjótari en menn gerðu ráð fyrir og segir læknir argentínska landsliðsins að Heinze eigi góða möguleika á að vera með á HM í Þýskalandi í sumar. 
* DALE Begg-Smith frá Ástralíu sem sigraði í hólasvigi á Ólympíuleiknum í Tórínó á Ítalíu er vinsæll í Ástralíu þrátt fyrir að hafa alist upp í Kanada en frímerki hefur verið gefið út honum til heiðurs. Þeir sem standa að baki útgáfu frímerkisins segja að haldið verði áfram að gefa út slík merki nái íþróttafólk frá Ástralíu að vinna til gullverðlauna á Ólympíuleikum en slík merki voru fyrst gefin út eftir Ólympíuleikana í Sydney . 
* SUÐUR - Afríkumaðurinn Rory Sabbatini , sem sigraði á Nissan-mótinu í golfi um helgina, er nú í 16. sæti á heimslistanum og hefur hann aldrei verið hærra á þeim lista. Staða fimm efstu á listanum er óbreytt frá fyrri lista en það vekur athygli að Padraig Harrington frá Írlandi og N-Írinn Darren Clarke eru ekki lengur í hópi 20 efstu. Harrington er í 21. sæti og Clarke í sætinu þar á eftir.
