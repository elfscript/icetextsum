Eftir Boga Þór Arason bogi@mbl.is FRAMKVÆMDASTJÓRN Evrópusambandsins samþykkti í gær nýjar ráðstafanir til að koma í veg fyrir frekari útbreiðslu mannskæðs afbrigðis fuglaflensu, H5N1. Framkvæmdastjórnin hvatti þó neytendur til að halda ró sinni og sagði að engin ástæða væri til að hætta að borða kjúklinga eða aðra alifugla.
Yfirvöld í Danmörku, Svíþjóð og Noregi hafa mælst til þess að alifuglum verði haldið innandyra til að koma í veg fyrir að þeir smitist af skæðri fuglaflensu sem nálgast nú óðum Norðurlönd. Þýskir sérfræðingar sögðu að frekari rannsóknir á tveimur dauðum svönum, sem fundust á þýsku eyjunni Rügen, bentu til þess að fuglarnir hefðu drepist af völdum H5N1. 
Þetta afbrigði veirunnar hefur orðið um 90 manns að aldurtila í Austur-Asíu, Tyrklandi og norðurhluta Íraks. Það hefur fundist í villtum fuglum eða alifuglum í Austurríki, Ungverjalandi, Búlgaríu, Króatíu, Grikklandi, Ítalíu, Rúmeníu og Úkraínu. Grunur leikur á að fuglar hafi einnig drepist í Póllandi og Slóveníu af völdum H5N1-veirunnar. 
Dauðir svanir rannsakaðir
Að Tyrklandi undanskildu er ekki vitað til þess að veiran hafi borist í fólk í Evrópu. Sérfræðingar óttast að veiran berist í kjúklinga og aðra alifugla með farfuglum þegar þeir fara norður á bóginn á varpstöðvarnar í vor. 
Að minnsta kosti níu dauðir svanir fundust á dönskum eyjum í Eystrasalti nálægt Rügen og tekin hafa verið sýni úr þeim til að rannsaka hvort þeir hafi drepist af völdum H5N1-veirunnar. 
«Það er ekki óeðlilegt að dauðir fuglar finnist vegna þess að veturinn hefur verið harður,» sagði Per Christiansen, dýralæknir við svæðisskrifstofu Dýralækninga- og matvælastofnunar Danmerkur. «En við getum ekki útilokað að nokkrir þeirra hafi fengið fuglaflensu.» 
Dönsk yfirvöld fyrirskipuðu bændum sem eiga meira en hundrað fugla að halda þeim innandyra vegna hættunnar á að farfuglar smiti þá af sjúkdómnum. 
Sænsk yfirvöld skipuðu einnig bændum að halda alifuglunum innandyra og sögðu að fuglarnir mættu ekki drekka yfirborðsvatn. Svipaðar reglur voru settar tímabundið í Svíþjóð í október síðastliðnum. 
Yfirvöld í Noregi bönnuðu bændum í átta sýslum í sunnanverðu landinu að hafa alifugla utandyra. Þau juku einnig eftirlitið með villtum fuglum. Norska matvælaöryggisstofnunin sagði að Norðmönnum stafaði ekki mikil hætta af fuglaflensuveirunni vegna þess að «menn eru í miklu minni snertingu við alifugla í Noregi en í Asíu». 
Fréttastofan TT hafði eftir sænska veirufræðingnum og fuglaflensusérfræðingnum Björn Olsen að líklega væri H5N1-veiran nú þegar komin í villta fugla í Svíþjóð. «Það er líklega aðeins spurning um tíma hvenær við finnum dauðan svan hérna.» 
Sænski dýralæknirinn Leif Denneberg sagði að það kæmi ekki á óvart að H5N1-veiran nálgaðist Norðurlönd. «Við bjuggumst við því að hún kæmi á þessar slóðir, en eitthvað seinna, um miðjan mars,» sagði hann. «Við þurfum að rannsaka þetta með sérfræðingum okkar og fuglafræðingum til að komast að því hvers vegna veikin kom svona snemma.» 
Fólki var bannað að fara á svæðið í Rügen þar sem dauðu svanirnir fundust og allir alifuglar í grennd við svæðið verða rannsakaðir. Horst Seehofer, landbúnaðarráðherra Þýskalands, hvatti alla alifuglabændur til að halda öllum fuglum sínum innandyra til að koma í veg fyrir að villtir fuglar smiti þá. Reglugerð sem bannar alifugla utandyra tekur gildi í Þýskalandi á föstudag. Þýska stjórnin hafði ætlað að setja slíkt bann í tvo mánuði frá 1. mars en ákvað að flýta því eftir að dauðu svanirnir fundust. 
Sala á kjúklingum snarminnkaði á Ítalíu
Framkvæmdastjórn Evrópusambandsins sagði að ákveðið hefði verið að banna allan innflutning á óunnu fiðri frá löndum utan sambandsins til að draga úr hættunni á því að sjúkdómurinn breiddist út. Sérfræðingar Evrópusambandsins í baráttunni gegn fuglaflensu hófu tveggja daga fund í Brussel í gær og ræddu fleiri ráðstafanir sem Evrópusambandið gæti gert til að stöðva útbreiðslu fuglaflensuveirunnar. 
Sala á kjúklingum og öðrum alifuglum hefur snarminnkað á Ítalíu eftir að H5N1-veiran fannst í átta dauðum svönum. Fréttavefur breska ríkisútvarpsins, BBC , hafði eftir samtökum ítalskra bænda að átta af hverjum tíu Ítölum hefðu hætt að kaupa kjúklinga þótt ítalska stjórnin hefði reynt að fullvissa þá um að sjúkdómurinn hefði ekki borist í alifuglabúin. Samtökin sögðu að ítölsku alifuglabúin hefðu tapað um 600 milljónum evra, sem samsvarar 45 milljörðum króna, frá því í október og um 30.000 manns hefði verið sagt upp. 
Marko Kyprianou, sem fer með heilbrigðismál í framkvæmdastjórn ESB, hvatti neytendur til að halda ró sinni. «Það er engin ástæða til að forðast að borða kjúklinga.» 
Fréttastofan AFP hafði eftir sérfræðingum að alifuglum í löndum Evrópusambandsins stafaði tiltölulega lítil hætta af fuglaflensu þar sem flestir þeirra væru í stórum, lokuðum búum og kæmust ekki í snertingu við villta fugla, ólíkt alifuglum í Asíu og Afríku.
