Höfuðbeina- og spjaldhryggjarmeðferð fellur undir óhefðbundnar meðferðir, en tilgangur hennar er að losa um spennu og hindranir til að koma á jafnvægi í líkamanum. Meðferðinni er einnig ætlað að minnka neikvæðar afleiðingar streitu, efla almennt heilsufar og örva ónæmiskerfið.
Slík meðferð hentar öllum aldurshópum, nýfæddum börnum jafnt sem fullorðnum. Þó að meðferðin byggist á léttri snertingu, hefur hún mjög djúp og víðtæk áhrif, segir Hanna Sigríður Jósafatsdóttir, hjúkrunarfræðingur og græðari, sem býður upp á slíkar meðferðir ásamt svæðanuddi undir hatti Heilsubrúarinnar í Kópavogi, en hún hefur m.a. farið á sérhæft námskeið í meðferð barna. 
Heilsubrúin tók til starfa sl. haust að undirlagi Sigríðar H. Bjarnadóttur, hjúkrunarfræðings og handleiðara, sem hefur þá framtíðarsýn að hefðbundnar heilbrigðisstéttir og óhefðbundnir aðilar starfi saman á þverfaglegum grunni. 
Brú til betra lífs
Sjö meðferðaraðilar starfa sem stendur innan Heilsubrúarinnar, sem er til húsa í Bæjarlind 12 í Kópavogi, og er stefnt að því að það fjölgi í hópnum. «Þetta mun vera í fyrsta sinn sem hefðbundnar og óhefðbundnar stéttir taka höndum saman gagngert til þess að vinna saman, en þó vantar enn lækna í hópinn. Hver og einn meðferðaraðili vinnur sem verktaki, en við ætlum að nota það besta úr hverju úrræði fyrir sig til að hjálpa fólki til að ná betri heilsu. Við vísum því á milli ef við teljum að annað meðferðarform henti betur en annað. Að sama skapi viljum við geta gripið fyrr inn í með öðrum úrræðum en lyfjagjöfum og áður en viðkomandi einstaklingur hefur þróað með sér sjúkdóm eða viðvarandi vandamál. Við höfum það líka sem vinnureglu að grípa ekki inn í aðrar meðferðir, sem einstaklingurinn er þegar í, heldur viljum við samvinnu við aðra fagaðila svo sem lækna og aðra sérfræðinga. Við beitum okkur samt ekki á móti lyfjum því þau eru nauðsynleg í vissum tilfellum, en með aðkomu okkar og í samráði við lækna, gætu einstaklingar dregið úr lyfjanotkun og öðlast meiri lífsgæði, segir Sigríður og bætir við að þær kröfur séu gerðar til meðferðaraðila á vegum Heilsubrúarinnar að þeir hafi viðurkennda menntun á sínu sviði. Fyrir Alþingi liggur nú fyrir frumvarp til laga um óhefðbundnar meðferðir. 
Þeir sjö einstaklingar, sem nú starfa innan Heilsubrúarinnar, eru auk Sigríðar og Hönnu sálfræðingarnir Sólrún H. Ingibergsdóttir, Helma Rut Einarsdóttir og Þórey Eyþórsdóttir, sem einnig er uppeldis- og talmeinafræðingur, Margrét Gunnarsdóttir sjúkraþjálfari með samtalsmeðferð og Ólöf Einarsdóttir nálarstungufræðingur. «Við viljum horfa heildrænt á einstaklinginn og taka tillit til líkamlegra, andlegra og félagslegra þátta í meðferð, eftirfylgni og stuðningi. Við viljum bjóða upp á faglegar meðferðir og fræðslu fyrir hópa og einstaklinga auk þess að styðja við forvarnir og hjálpa einstaklingum til heilbrigðs lífsmynsturs og betra lífs. 
Höfuðbeina- og spjaldhryggjarmeðferð fer í flestum tilvikum þannig fram að þiggjandinn liggur á bekk og er fullklæddur, segir Hanna spurð út í aðferðafræðina. «Með ákveðinni tækni er byrjað á því að greina hvar er að finna spennu og hindranir í líkamanum. Meðferðin er síðan fólgin í því að losa um hindranir í himnukerfi líkamans 
og liðka til fyrir hreyfingu höfuðbeina og spjaldhryggjar. Við þessar losanir verður m.a. allt vökva-, blóð- og orkuflæði betra, greiðara flæði næringar- og úrgangsefna til og frá frumum, betri næring og smurning um liðamót og síðast en ekki síst bætt orkuástand. 
Langflestir finna fyrir bættri líðan eftir fyrstu eitt til þrjú skiptin og margir hafa gert meðferðina að reglubundnum þætti í eigin heilsueflingu,» segir Hanna og bætir við að hún hafi orðið vör við mikla framför eftir svona meðferð, bæði hjá börnum og fullorðnum. 
Forvörn fyrir börnin
Að sögn Hönnu hentar höfuðbeina- og spjaldhryggjarmeðferð börnum einkar vel. «Hægt er að meðhöndla barn hvort sem er vakandi eða sofandi og foreldrar þurfa ekki að hafa áhyggjur þó að barnið liggi ekki rólegt í meðferðinni.» 
Hanna segir það vera von þeirra fjölmörgu meðferðaraðila, sem nú séu starfandi hér á landi, að svokallaðir «cranio»-meðhöndlarar komi til með að starfa á fæðingardeildum. Hægt yrði að meta nýfædd börn og veita þeim þá meðferð, sem við á hverju sinni í samráði við foreldra. «Það myndi draga úr líkum á hvers kyns kvillum, sem geta hrjáð börn síðar á ævinni svo sem magakveisu, eyrnabólgum, námsörðugleikum og hegðunarvandamálum. Orsakir þessara kvilla geta verið vegna spennu í himnukerfi líkamans, skekkju í einhverjum beinum og/eða vegna hvers konar ójafnvægis í líkamanum. Til viðbótar hefur meðferðin einnig reynst árangursrík við m.a. ofnæmi, astma, mígreni, hryggskekkju og hvers konar andlegri og líkamlegri vanlíðan. Því fyrr sem einstaklingur fær meðhöndlun, því meiri líkur eru á að hægt sé að komast fyrir orsök vandans með tilheyrandi sparnaði í heilbrigðis- og menntakerfum.» 
join@mbl.is
