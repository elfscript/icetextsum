Þjófnaður.
* 9-11 punktar og spaðastuðningur (Drury) 
Drury-sagnvenjan er notuð af pössuðum manni við opnun makkers á spaða eða hjarta, en svarið á tveimur laufum sýnir þá hámarks-pass og stuðning við hálitinn. Norður beitir sögninni hér og suður ákveður þá að freista gæfunnar í fjórum spöðum. 
Vestur leggur af stað með tígulkónginn, sem biður um talningu, og austur setur níuna til að sýna staka tölu. Vörnin getur augljóslega tekið þrjá slagi á hjarta, en vestur veit ekki hvar styrkur makkers liggur og velur að skipta yfir í laufáttu - topp af engu. 
Hvernig á suður nú að spila? 
Það er borin von að vestur sé með ÁK í hjarta eftir upprunalegt pass og því vinnst þetta spil varla hjálparlaust. En þá er bara að biðja um hjálp. 
Suður gerir það þannig: Hann lætur laufníuna úr borði og drepur tíu austurs með ás. Spilar svo spaða á gosann, tíguldrottningu úr borði og hendir laufþristi heima! 
Vestur fær slaginn á tígulkóng og þarf að vera meira en lítið tortrygginn til að spila hjarta frekar en laufi, því auðvitað býst hann við að makker sé með KG í laufi eftir þessa spilamennsku sagnhafa. 
E.s. Fyrir varnarspekinga er rétt að nefna þann möguleika austurs að fylgja lit í trompinu með spaðaáttu, en ekki þristinum. Það er eina tækifæri austurs til að sýna styrk í hjarta fremur en laufi.
