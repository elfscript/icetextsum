STÓR stund í lífi «drum & bass»-aðdáenda rennur upp í kvöld þegar Metalheadz-útgáfan þekkta tekur yfir Nasa í samvinnu við Breakbeat.is, sem fagnar fimm ára afmæli. Aðal plötusnúður kvöldsins er enginn annar en hinn goðsagnakenndi Goldie en með honum kemur MC LowQui.
Morgunblaðið fékk tækifæri til að spjalla við LowQui sem er eins og nafnið gefur til kynna afslappaður maður og viðkunnanlegur. Hann hefur veið í bransanum í rúmlega tíu ár. Þetta er í fyrsta skipti sem hann kemur til Íslands og er hann spenntur fyrir ferðinni. 
Afslöppuð samskiptaleið
Íslendingar eru ekki vanir að hafa MC með plötusnúðum en það er venja í Bretlandi í þessari tegund tónlistar. LowQui á ekki í vandræðum með að útskýra hlutverk sitt. «Ég er samskiptaleið milli plötusnúðsins og fólksins og líka öfugt. Ég stend á sviðinu, nýt tónlistarinnar og kem svo með rímur inn á milli til að ýta undir stemninguna. Stíllinn minn er eins og nafnið, afslappaður. Ég er ekki ráðandi heldur rúlla með tónlistinni og töktunum,» segir LowQui og hljómar lýsingin vel. Sumir í hans stöðu, vopnaðir hljóðnema, geta ekki þagað og taka yfir skemmtunina. LowQui er alls ekki einn þeirra enda er hann virtur í sínu fagi og þekktur fyrir skemmtilegan stíl. «Tónlistin kemur fyrst. Ég er ekki MC í hipp hoppi. Þetta er ekki mín skemmtun. Ég vil bæta einhverju við án þess að taka yfir.» 
Hluti af textanum sem LowQui fer með er eitthvað sem hann hefur samið fyrirfram. Þá er umfjöllunarefnið ýmis hugðarefni hans, til dæmis heimsmálin. «Það er margt að gerast í heiminum og það er ekki hægt að útliloka það. Stundum tala ég um pólitík en þetta er partí svo ég fer ekki of djúpt í hana.» 
Hann semur líka margt á staðnum og «frístælar» úr frá einhverju sem upp kemur það kvöldið. «Stundum kemur fólk upp að mér og segir mér sögu og biður mig að segja eitthvað um það. Ég reyni líka að tala um það sem ég sé gerast á dansgólfinu. Svo ef ég lendi í skemmtilegri flugferð á leiðinni á staðinn ræði ég um það. Ég reyni að finna upp á einhverju frumlegu þó ég fari líka með texta sem ég hef samið áður.» 
Með Metalheadz í rúmt ár
LowQui hefur unnið fyrir Metalheadz í rúmt ár. Hann komst í kynni við útgáfuna eftir að hafa komið fram á kvöldi tengdu úgáfunni. «Ég hafði ekki komið fram fyrir Metalheadz áður en ég skemmti mér mjög vel þarna. Nokkrum vikum síðar hafði útgáfustjórinn hjá Metalheadz samband og sagði að þeim líkaði stíllinn minn og hvort ég vildi vera hluti af Metalheadz. Ég hélt þetta væri grín og var í sjokki,» segir hann. «Ég trúi á örlögin og þrátt fyrir að ég hafi lengi verið að hef ég ekki verið að senda út demó eða verið að eltast við fólk.» 
Síðastliðið ár hefur LowQui ferðast mikið með Metalheadz um Evrópu og komið reglulega fram í London. «Ég hef mikið komið fram með Goldie. Það er mikill heiður að vinna með einhverjum sem hefur breytt svona miklu í tónlist og hefur hjálpað til við að þróa þessa tónlist sem ég elska.» 
Auk þess að hafa ferðast um alla Evrópu heimsótti hann Dubai með Goldie sem hann segir hafa verið sérstaka lífsreynslu. Klúbbgestir voru mjög blandaður hópur og höfðu sumir ekki heyrt þessa tónlist áður. «Það er alltaf gaman að koma á nýjar slóðir.» 
Heilbrigð sena
Hann segir «drum & bass» lifa góðu lífi um þessar mundir. «Senan er mjög heilbrigð. Hún er búin að fara úr því að vera glæný tónlist í að vera of umtöluð. Núna er ákveðið jafnvægi komið á. Þetta er samt neðanjarðartónlist. Það eru ekki allir hrifnir af henni og ekki allir skilja hana eða hafa heyrt hana. Það er bara gott því það þýðir að þeir sem hlusta og fylgjast með gera það vegna tónlistarinnar. Það er tónlistin sem fólk fylgir af hjarta og sál. Tónlistin byrjaði í London en núna er hún búin að breiðast út um allan heim og fólk semur drum & bass með sínum hætti.» 
LowQui segir að fólk megi búast við góðu í kvöld, «mikilli orku og djúpum töktum sem eiga eftir að gera allt vitlaust. Þeir sem þekkja Goldie og Metalheadz vita að það verður allt brjálað.» 
Fyrir Metalheadz-aðdáendur má geta þess að ný safnplata kemur frá útgáfunni í júní. Platan ber nafnið MDZ05 og er hluti af seríu. Þetta er tvöfaldur diskur og er annar «mixaður» af Goldie en hinn er með lögunum heilum. Svo má ekki gleyma því að Goldie er með plötu á leiðinni í ár en ekki er búið að ákveða hvenær hún kemur út. LowQui lofar það sem Goldie er að gera. «Margt af þessu sem hann er að gera er alveg frábært. Margir halda að platan eigi eftir að vera eins góð og Timeless .»
