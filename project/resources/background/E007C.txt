«ÉG TEL mjög gott að ráðið hafi verið úr þessum fimm manna hópi sem talinn var hæfastur,» segir Friðrik Páll Jónsson, fréttamaður á Ríkisútvarpinu, þegar Morgunblaðið leitaði viðbragða hans við ráðningu Óðins Jónssonar í starf fréttastjóra í gærkvöldi. 
Friðrik, sem hefur verið starfandi fréttastjóri á RÚV að undanförnu, var í hópi þeirra fimm sem Bogi Ágústsson, forstöðumaður fréttasviðs, taldi hæfasta í starfið og nafn hans hafði verið nefnt í tengslum við ráðningu í starfið. Aðspurður sagði Friðrik rétt að nafn hans hafi talsvert verið nefnt, en sagði að á útvarpinu væri samskiptavandi og sem dæmi um það mætti nefna að frá því að hann tók við starfi fréttastjóra 12. ágúst sl. hafi útvarpsstjóri ekki sagt við sig eitt orð eða haft nokkur samskipti. 
«Það kann að vera einhver skýring, eins og hver getur séð. En þetta er miklu eldra líka. [...] En að öðru leyti held ég að fréttamenn verði mjög ánægðir með þessa niðurstöðu eftir það sem á undan var gengið,» sagði Friðrik. 
Spurður hvort hann teldi að sátt myndi nást innan stofnunarinnar eftir átök undanfarinna vikna sagðist Friðrik ekki telja að það mál hefði verið leyst. 
Yfirstjórn í vondum málum
«Ég tel að það sé alveg óleyst með forystu stofnunarinnar og hvernig það stendur og ég sé ekki betur en að yfirstjórnin sé í vondum málum.» 
Aðspurður hvernig samskipti við útvarpsstjóra mundu þróast kvaðst Friðrik ekki efast um að Markús Örn vildi reyna að bæta úr þeim málum eftir þá gagnrýni sem hann hefði fengið. «Svo verðum við að sjá til hvað gerist í því,» sagði hann. 
Ráðningin ekki kynnt útvarpsráði
ÚTVARPSSTJÓRI tilkynnti formanni útvarpsráðs ekki þá ákvörðun sína að ráða Óðin Jónsson sem fréttastjóra Ríkisútvarpsins áður en gengið var frá ráðningunni og greint var frá henni í fréttatíma Ríkisútvarpsins klukkan 18 í gær. 
Gunnlaugur Sævar Gunnlaugsson, formaður útvarpsráðs, sagðist í samtali við Morgunblaðið telja að útvarpsstjóri hefði þó haft lagalega heimild til þess að ráða í starfið án þess að málið kæmi aftur fyrir útvarpsráð, þar sem Auðun Georg Ólafsson hefði ekki verið búinn að undirrita ráðningarsamning þegar hann ákvað að afþakka starf fréttastjóra á föstudaginn og ráðningarferlið var því ennþá opið. 
Gunnlaugur segist hins vegar hafa átt von á að heyra frá útvarpsstjóra áður en af ráðningunni yrði en svo hafi ekki verið. «Ég átti nú von á að þetta kæmi fyrir útvarpsráð eins og hann hafði sagt í fjölmiðlum fyrir helgi,» sagði Gunnlaugur í samtali við Morgunblaðið í gær. 
Hann sagði að útvarpsráð myndi ekki grípa til neinna aðgerða þótt ráðningin hefði ekki komið inn á borð til þess. Ráðinu hefði borið að mæla með umsækjendum en lengra næði valdsvið þess ekki. 
Í 6. málsgrein 9. greinar laga um Ríkisútvarpið segir að starfsmenn Ríkisútvarpsins, aðrir en framkvæmdastjórar, skuli ráðnir af útvarpsstjóra, þó að fengnum tillögum útvarpsráðs ef um starfsfólk dagskrár er að ræða. 
Þar sem Auðun Georg hafði ekki verið formlega ráðinn í starfið, þ.e ekki skrifað undir ráðningarsamning, hafði útvarpsstjóri ennþá vald til þess að ráða í starfið án þess að málið færi aftur fyrir útvarpsráð. 
Aðspurður hvort hann teldi að sátt myndi nást um ráðningu Óðins sagði Gunnlaugur að það myndi koma í ljós með störfum hans. 
«Ég held að það verði enginn sérstakur ófriður í kringum þetta. Við óskum honum velfarnaðar í sínum störfum og vonum að honum farnist vel í þessu.» 
Finnst þetta hraustlega gert af útvarpsstjóra
ÓÐINN Jónsson var í gær ráðinn fréttastjóri fréttastofu útvarpsins. Hann var einn fimm umsækjenda um starfið sem Bogi Ágústsson, framkvæmdastjóri fréttasviðs, hafði mælt með við útvarpsráð. Óðinn sagði í samtali við Morgunblaðið að útvarpsstjóri hefði haft samband við sig í gærmorgun og spurt hvort umsókn hans um stöðu fréttastjóri stæði. Því hefði hann játað og þá hefði útvarpsstjóri boðið honum starfið sem hann þáði.
«Útvarpsstjóri ákvað að bjóða mér þetta starf sem einum umsækjendanna. Ég er honum þakklátur og tek auðmjúkur við þessu starfi og ætla að leggja mig allan fram um að skapa hér vinnufrið og treysta stöðu fréttastofunnar,» sagði hann. Þetta hefði komið honum á óvart eftir það sem á undan var gengið en hann hefði verið einn umsækjenda og talið sig eiga erindi í þetta starf. «Mér finnst þetta hraustlega gert af útvarpsstjóra. Hann ræður mig sem fagmann, þrátt fyrir að ég hafi ekki hlotið atkvæði í útvarpsráði og þetta er auðvitað merkileg ráðning í þessu ljósi,» sagði hann. Ráðningin hefði algjörlega verið ákvörðun Markúsar Arnar. 
Óðinn hitti Markús Örn á fundi seinna um daginn þar sem m.a. var farið yfir deilur undanfarinna vikna en eins og kunnugt er voru samþykktar þrjár vantraustsyfirlýsingar á útvarpsstjóra. Óðinn sagði að þeir hefðu sammælst um að horfa fram á veginn og grafa það sem á undan væri gengið. «Það ríkir fullt traust milli mín og Markúsar.» 
Hefur fulla trú á því að Markúsi takist að vinna traust
Aðspurður sagðist Óðinn hafa fulla trú á að Markúsi Erni tækist að vinna sér traust annarra starfsmanna á nýjan leik og ákvörðun hans í gær sýndi að honum væri full alvara. Aðspurður sagði hann að það væri undir útvarpsstjóra komið hvernig hann færi að því, ráðningin væri e.t.v. fyrsta skrefið í þá átt. Óðinn er þegar tekinn við starfi fréttastjóra. «Nú er bara að bretta upp ermar, skapa vinnufrið og efla starfsandann. Hér er frábært starfsfólk sem ég þekki vel af frábærum verkum og ég kvíði engu í þeim efnum. En þetta er búinn að vera hrikalegur tími og það eru eflaust margir sárir og ég vona bara að tíminn lækni þau sár,» sagði hann. Spurður um áherslur í fréttastjórn sagði hann að verkin myndu tala. 
Óðinn Jónsson er með BA-próf í sagnfræði og íslensku og framhaldsmenntun í sagnfræði og stjórnmálafræði. Hann hefur að auki lokið diplóma-námi í opinberri stjórnsýslu frá HÍ. Hann hefur unnið á fréttastofu útvarpsins í 18 ár. Hann var fréttamaður RÚV á Norðurlöndum, hefur verið þingfréttamaður, einn af varafréttastjórum útvarps og ritstjóri Morgunvaktarinnar sl. tvö ár.
