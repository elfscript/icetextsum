ÉG SEST niður við skriftir vegna þess hve gáttaður ég er á málflutningi vegna komandi kosninga um formann í Samfylkingunni. Mér finnst það undur hve menn leggja sig fram um að reyna að koma af stað málefnaágreiningi.
Þar vil ég byrja á málflutningi sitjandi formanns Össurar Skarphéðinssonar. Í viðtali í þættinum Silfri Egils heldur formaðurinn því fram að mótframbjóðandi hans, Ingibjörg Sólrún Gísladóttir, setji það fram sem markmið Samfylkingarinnar í skólamálum á 21. öld að einkavæða grunnskólana sem nú séu hverfisskólar. Þegar hann svo er spurður um það í Kastljósi sjónvarpsins sl. miðvikudag hvort þetta sé virkilega stefna Ingibjargar þá fer hann að draga í land og segir að þetta hafi verið rætt í Framtíðarhópnum og Ingibjörg sé jú í forsvari fyrir þennan hóp. Nú veit ég ekki hverjir eru í menntamálahópnum innan Framtíðarhópsins en hitt veit ég af eigin reynslu að í borgarstjóratíð Ingibjargar Sólrúnar var unnið mikið þrekvirki í uppbyggingu skólamála í borginni. Þegar verið er að fjalla um skólamál til framtíðar á nýrri öld þá hljóta að koma til umræðu hugsanlega breytilegar útfærslur á grunnskólanum. Væri það ekki inni í umræðunni væri fólk ekki að vinna vinnuna sína. Þó Össur hafi dregið nokkuð í land er hann samt búinn að reyna að læða því inn hjá kjósendum í formannskjöri að það sé persónuleg skoðun Ingibjargar Sólrúnar að einkavæða hverfisskóla borgarinnar. Þetta eru óheiðarleg vinnubrögð og langt fyrir neðan það velsæmi sem maður ætlast til af ábyrgu fólki. Sama má segja um umræðuna um skattamál. Það er mikil þörf á því að ræða breyttan skóla og því víðari sem umræðan er því betra og meiri líkur til að komast að viðunandi niðurstöðu. 
Stuðningsmenn Össurar margir hverjir virðast hafa einhvern ótta af því að tillögur og hugmyndir Framtíðarhópsins komi fyrir landsfund og reyna að gera þær tortryggilegar fyrir fram. Þeir virðast hafa ótta af því að það sem þar kemur fram muni styrkja stöðu Ingibjargar innan flokksins. Nú hafa þessar tillögur ekki verið birtar og ekki hef ég séð neina þeirra, en það vekur engu að síður athygli að nokkrir stuðningsmenn Össurar hafa reynt að skapa neikvæð viðhorf gagnvart þeim og þá gert lítið úr vinnu þess fjölda fólks sem þar hefur komið við sögu. 
Ég veit það af eigin raun hver erfitt það getur verið og tímafrekt að berjast fyrir nýjungum og nýrri framtíðarsýn. Það er hins vegar flokki eins og Samfylkingunni nauðsynlegt að gera til þess að geta haft áhrif til breytinga í samfélaginu. Brýnasta verkefnið nú er að koma frá völdum þeirri ógnarstjórn sem nú fer með völd svo hægt verði að koma á breytingum. 
Menn mega gjarnan minnast þess þegar veldi sjálfstæðismanna í borgarstjórn var fellt eftir hálfrar aldar setu. Þær breytingar sem fylgdu í kjölfarið juku lýðræði innan borgarstjórnar og starfsemi borgarinnar til mikilla muna. Þetta tókst vegna þess að Reykjavíkurlistinn varð til og honum var stýrt af sterkum leiðtoga. Engan veit ég sem ber brigður á það að forysta Ingibjargar Sólrúnar átti þar drýgstan hlut og það var vegna forystuhæfileika hennar sem Reykjavíkurlistinn vann kosningarnar í borginni bæði 1998 og 2002. 
Verkefni okkar Samfylkingarmanna er að velja þann einstakling til forystu sem getur lyft svipuðu grettistaki og Reykjavíkurlistinn gerði 1994. Höfundur er fv. skólastjóri.
