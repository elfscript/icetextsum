ERROL McFarlane, knattspyrnumaður frá Trínidad og Tóbagó, sem lék með Fylki árið 2001, gæti spilað með Breiðabliki í 1. deildinni í sumar. Bjarni Jóhannsson, þjálfari Breiðabliks, sem stjórnaði Fylki þegar McFarlane lék með félaginu, hefur verið í sambandi við hann. Að sögn Bjarna skýrist á næstu dögum hvort McFarlane komi til reynslu hjá félaginu innan skamms. 
McFarlane er 27 ára sóknarmaður og spilaði 9 leiki með Fylki í úrvalsdeildinni 2001. Hann skoraði eitt mark fyrir félagið, gegn Pogon frá Póllandi í UEFA-bikarnum. McFarlane hefur leikið með Al Nejmeh í Líbanon frá árinu 2000, ef undan er skilin Íslandsdvöl hans og stutt dvöl í heimalandinu árið á eftir. Á síðasta ári var hann valinn í landslið Trínidad og Tóbagó og skoraði þá 3 mörk í 5 leikjum í undankeppni HM. 
Breiðablik hefur þegar fengið tvo erlenda leikmenn í sínar raðir, færeyska varnarmanninn Hans Fróða Hansen og tékkneska varnarmanninn Petr Podzemsky.
