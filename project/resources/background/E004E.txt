Það eru ekki bara Everton og Liverpool sem eru að berjast um fjórða sætið, sem jafnframt gefur sæti í Meistaradeildinni, heldur er Bolton aðeins stigi á eftir Liverpool. Það er því mikið í húfi á Anfield þar sem Liverpool hefur ekki tapað síðan í janúar þegar liðið lá fyrir Manchester United. Liverpool hefur haft gott tak á Bolton á heimavelli sínum en 51 ár eru liðin frá því Bolton fór með sigur frá Anfield og í 14 síðustu viðureignum liðanna í úrvalsdeildinni á Anfield státar Bolton aðeins af einum sigri. Gengi Bolton-liðsins hefur verið gott á árinu. Í 14 leikjum hefur því tekist að vinna 10 og með sama áframhaldi vinnur Bolton sér keppnisréttinn í Evrópukeppninni í fyrsta sinn í sögu félagsins. Bolton situr sem stendur í sjötta sætinu en besti árangur liðsins í úrvalsdeildinni er áttunda sætið sem það náði á síðustu leiktíð.
Fróðlegt verður að sjá hvaða móttökur Senegalinn El-Hadji Diof fær hjá stuðningsmönnum Liverpool. Framherjinn óstýriláti, sem lék um tíma með Liverpool hefur fallið æ betur inn í lið Bolton og hver veit nema hann geri sínum gömlu félögum grikk. Spánverjinn Fernando Morientes vonast til að geta leikið í fremstu víglínu Liverpool en hann hefur verið frá síðan hann meiddist í leiknum við Everton fyrir hálfum mánuði.
