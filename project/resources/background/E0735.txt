Í Los Angeles býr tónskáldið Veigar Margeirsson ásamt konu sinni Sigríði Rögnu Jónasdóttur og börnunum Ragnhildi og Viktori Árna. Veigar er borinn og barnfæddur Keflvíkingur, sonur hjónanna Margeirs Ásgeirssonar og Ásthildar Árnadóttur.
Honum hefur þrátt fyrir ungan aldur tekist að hasla sér völl í kvikmyndaborginni og starfar nú nær eingöngu þar. Það hefur ekki farið hátt um Veigar Margeirsson, þótt hann hafi umfram aðra Íslendinga náð að festa sig í sessi sem kvikmyndatónskáld. Þetta má teljast undraverður árangur í borg þar sem samkeppnin er jafn hörð og raun ber vitni. Veigar er umsetinn og ákaflega önnum kafinn maður og ekki sérlega ginnkeyptur fyrir viðtölum. Ég minnist nokkurra landa minna, sem hafa í gegnum árin ítrekað verið um það bil að slá í gegn erlendis á síðum blaðanna. Lítið hefur hinsvegar borið á Veigari Margeirssyni, þrátt fyrir að hann sé hálfgerð goðsögn í hugum íslenskra djassunnenda. Hvað er íslenskt tónskáld að gera í Hollywood og af hverju höfum við ekki heyrt af honum fyrr? Það liggur beinast við að snúa upp á handlegginn á honum og yfirheyra hann um barnið Veigar Margeirsson. Konan hans sem kölluð er Sirrý situr hérna hjá okkur og ætlar að vera okkur til halds og trausts. 
Litli tónlistarmaðurinn
«Þegar ég var tíu ára var verið að reyna að efla lúðrasveitarstarf í Keflavík. Eitthvað frétti ég af þessu tilstandi og sló til. Ég var settur á horn, var svona frekar stór og stæðilegur, þótti vel vaxinn fyrir horn. Mér gekk bara vel strax, var músíkalskur og þetta átti greinilega vel við mig. En mér fannst hornhlutverkið alltaf heldur leiðinlegt, fékk aldrei að spila laglínuna og vildi snemma skipta yfir í básúnu eða trompet. Fannst samt trompetinn heldur meira kúl. Þegar ég var tólf ára tók Kjartan Már Kjartansson við sem skólastjóri tónlistarskólans. Hann var kornungur maður og gerði miklar breytingar á skólastarfinu. Hann var hlynntur því að menn væru í popphljómsveit og semdu tónlist á tölvur. Kjartan lánaði okkur lyklana að tónlistarskólanum um helgar, og þar máttum við vera, spila rokk og ról og taka upp. Hefði Kjartans ekki notið við hefði ég sennilega ekki lagt út á þessa braut. Ekki má gleyma Rúnari Júl. sem leyfði okkur vinunum líka að sniglast í kringum sig í stúdíóinu sínu, Geimsteini. Í þá daga voru tónlistarskólarnir meira á þeirri línu að allt tónlistarnám þyrfti að vera klassískt, eðlilega svo sem, en Kjartan skildi hvað unga fólkið vildi. Allar götur síðan hefur Tónlistarskólinn í Keflavík verið mjög nútímalegur.Tilgangurinn með tónlistarnámi er ekki að mínu mati að framleiða einleikara, heldur að kenna fólki að njóta tónlistar. Að geta spilað eftir eyranu til dæmis. Marga dreymir um að geta það og það lærir maður t.d. með því að spila í rokkhljómsveit og hafa aðgang að hljóðfærum eins og í skólanum hjá Kjartani. Leika sér að því pikka upp lög og komast að því með fikti að hlutirnir eru svona en ekki hinsegin í stað þess að þurfa afdráttarlaust að styðja sig við nótur. Það var mikilvægt að vera í námsumhverfi þar sem maður var ekki í andstöðu við kennarana. Kjartan tók þessum tilraunum okkar opnum örmum. 
Samhliða trompetnáminu lærði ég á píanó í þrjú ár. Ætli ég hafi ekki valið trompetinn af því ég er alltaf svo praktískur í allri hugsun. Ef þú velur saxófón er það eiginlega bara popp og djass og engin klassík, en ef það er franskt horn er það bara klassíkin. Trompetinn á hinsvegar alstaðar heima. Mér fannst mikilvægt að geta fengist við margt. Ég verð leiður ef ég þarf alltaf að vera í því sama. Ég hefði aldrei enst bara í klassíkinni. 
Strax tólf, þrettán ára var ég mikill Mezzoforte-unnandi. Ég hlustaði líka á Glenn Miller og auðvitað á Louis Armstrong. 
Ég gekk um smápolli með tónkvísl í veskinu og lék mér að því að finna út í hvaða tóntegund hin og þessi músík var. Við félagarnir þóttum heldur skrýtnir. Ég tolldi illa í tískunni, og var ekkert að pæla í slíku. Ég átti aldrei Milletúlpu eða Adidasskó eins og hinir,» segir Veigar og brosir. 
«Skólastjórinn ungi skynjaði að mér var alvara með náminu og það var hann sem kom þvi í kring að ég fór 15 ára að sækja einkatíma hjá Ásgrími Steingrímssyni í Reykjavík. Ég tók rútuna á laugardögum til Reykjavíkur og til baka sama dag. Ég var í klassísku námi en Ásgeir leyfði mér að spila djass eins og ég vildi jafnvel þótt hann gerði það ekki sjálfur. Góðir kennarar setja sig í spor nemandans. Sumir vilja móta nemendur eftir sínu höfði frekar en að hlúa að því sem er þeim kannski fyrir bestu. Ásgeir sagði því við mig eftir fjögurra ára nám að hann vildi gjarnan hafa mig áfram sem nemanda, en hann teldi að það væri best fyrir mig að skipta nú um kennara. Hann mat það svo, að ég þyrfti á nýju blóði að halda. Þá fór ég að læra hjá Eiríki Erni Pálssyni. 
Meðfram námi spilaði ég alltaf í hljómsveitum, kannski ekki neinum landsfrægum böndum. Fyrsta hljómsveitin hét X-moll, sem síðan breyttist síðan í 16 bleikar blöðrur, sem er nú reyndar þekkt hjá ákveðnum kjarna í Keflavík,» segir Veigar og kímir. «Svo spilaði ég auðvitað á allskonar samkomum, tók að mér að spila dinner til að fá pening og þjálfa mig í spilamennskunni. 
Með framtíðina í fanginu
Ég var snemma viss um að ég yrði tónlistarmaður. Það fór eiginlega aldrei á milli mála. 
Já, ég var bara fastur í netinu sautján ára. Ég ætlaði reyndar einhverntíma að verða verkfræðingur eins og stóri bróðir. En það er nú bara þannig með listamenn, að þeir velja ekki listgreinina. Það er listgreinin sem velur þá. Ég er oft spurður: «Hvað værirðu að gera ef þú værir ekki í músík?» Ég get ekki svarað þessu. Það hefur aldrei neitt annað komið til greina. Djassinn höfðaði strax mest til mín og meira en klassíkin, því þar ertu með meira frelsi. Í djassinum ertu bara með smágrunn sem er formið eða laglínan og hljómagangurinn en svo máttu bara gera það sem þú vilt. Gefur færi á túlkun og frumsköpun umfram það að spila klassíska tónlist. 
Ég vissi held ég alltaf hvað ég vildi gera og hvert stefndi. Markmið mitt frá barnsaldri var að verða tónlistarmaður. 
Ég er örverpið í fjölskyldunni og átti sérlega skilningsríka foreldra. Þau komu á alla tónleika og fylgdu mér eftir í því sem ég tók mér fyrir hendur í tónlistinni. Einhverntíma fékk ég smá skellinöðrudellu. Þá sagði pabbi: «Ég vil nú heldur að þú sért í hljómsveit en að þú sért á skellinöðru. En ef þig vantar einhverja hjálp með hljómsveitina er ég allur af vilja gerður.» Pabbi vildi náttúrulega að ég héldi mér í klassíkinni, en hann vildi heldur að ég væri í rokkhljómsveit en að ég væri akandi um á skellinöðru. Pabbi hjálpaði mér að eignast betri græjur og þegar mig vantaði almennilegan trompet þegar ég var 15 ára, þá sagði pabbi: «Við kaupum bara það besta sem til er.» Þann trompet sem ég nota enn þann dag í dag, nú 18 árum seinna. 
Píanónámið nýttist mér vel í poppinu og var meira svona til ánægju og yndisauka, og sem betur fer hélt ég áfram að spila á það því það hefur komið sér vel við tónsmíðarnar. Ég tók burtfararprófið á trompet frá Tónlistarskólanum í Keflavík vorið 1992 þegar ég var 19 ára. Á útskriftartónleikunum spilaði ég trompetkonsert eftir Haydn með Sinfóníuhljómsveit Íslands í íþróttahúsinu í Keflavík. Það var ótrúlega gaman en skrýtið að spila í íþróttasal þar sem ég var búinn að vera á fleiri hundruð fótboltaæfingum. Ég kláraði stúdentinn um jólin 1991 og í stað þess að fara í útskriftarferð, fór ég að æfa mig fyrir burtfararprófið. Æfði mig sex til sjö tíma á dag. Ég hef alltaf tekið mjög alvarlega það sem ég hef tekið mér fyrir hendur. 
Árinu áður kynntist ég konunni minni. Við erum bæði úr Keflavík. Við vorum meira segja saman á leikskóla. Við eigum ljósmynd af okkur sem sannar það. Ég skráði mig í FÍH þá um haustið. Ég vildi stúdera djass meira. Um vorið greindist pabbi minn Margeir Ásgeirsson með krabbamein. Hann gekk í gegnum mjög stranga krabbameinsmeðferð og náði sér því miður aldrei aftur almennilega á strik. 
Útrás - Ameríka
Næsta haust ætlaði ég að fara út í Berklee-tónlistarháskólann í Boston til frekara náms en þá hringdi Eyþór Gunnarsson í mig og bauð mér að koma með í tónleikaferðalag með hljómsveitinni Mezzoforte um Asíu, nánar tiltekið Indónesíu og Malasíu. Mér var boðin staða trompetleikara og aðstoðarhljómborðsleikara. Ég hafði verið Mezzoforte-aðdáandi frá því að ég var strákur. Mér fannst þetta hreint ótrúlegt tilboð. Þetta var mánaðarferðalag og ég ákvað að fresta skólanum um eina önn. 
Þrátt fyrir þessa kærkomnu töf ákváðum við Sirrý að halda okkar striki og fara til Boston. Við vorum búin að undirbúa flutningana og drifum okkur út. 
Meðan ég var á ferðalagi um Asíu fór Sirrý alein til Boston til að finna húsnæði, þekkti ekki nokkurn mann. Að Mezzoforte-ferðalaginu loknu sótti ég einkatíma í Boston meðan ég beið eftir að næsta önn hæfist. Þarna um haustið hrakaði pabba. Hann lést síðan í október. Við rétt náðum heim til Íslands, bara örfáum klukkutímum áður en hann missti meðvitund. Síðan lá leiðin aftur til Boston í janúar. Þar gekk Sirrý með elsta barnið okkar, Ragnhildi, og þegar dró að fæðingu barnsins þá ákváðum við að halda heim til Íslands.» 
Hjónin skellihlæja og Veigar heldur áfram. Við vorum alveg hryllilega blönk. Við áttum ekki krónu. Stuttu fyrir heimförina kom pabbi Sirrýar í heimsókn. Við áttum fyrir lestarmiða út á flugvöll til að taka á móti honum. Það var allt og sumt. En hann var með þrjú hundruð dollara í farteskinu frá LÍN handa okkur. Upphæð sem við litum á sem lausn á öllum okkar málum.» Sirrý bætir við brosandi: «Ég var kasólétt og alsæl, mér fannst við hafa það svo gott. Í einu herbergi vorum við með hljómborðið hans Veigars, stofu og eldhús. Við notuðum pappakassa fyrir stofuborð og undir græjurnar hans Veigars. En eitthvað sagði mér að þetta væru nú kannski ekki kjöraðstæður til að vera með hvítvoðung.» Veigar heldur áfram: «Þegar við komum heim í íbúð með tengdapabba var til einn kórónabjór í ískápnum. Sennilega hefur honum ekki litist á blikuna því strax daginn eftir fór hann með okkur út í búð og bað okkur vinsamlegast að kaupa, bara það sem við vildum. Fylla ísskápinn. Hann ræddi ekki við okkur fyrr en löngu seinna um hversu nöturlega þessi búskapur hafði komið honum fyrir sjónir. Við vorum ung og alsæl og sannfærð um að allt myndi reddast. Maður er ekkert hamingjusamari með allt þetta dót í kringum sig,» segir Veigar og vísar í vel búið heimili þeirra hjóna. 
Þú ert búinn að meika það, Veigar!
«Á Íslandi fékk ég nóg að gera. Ég bara labbaði inn í fullt af verkefnum. Það var mikið af góðum saxófónleikurum, en þá voru færri trompetleikarar sem gátu spilað djass eða popp. Ég hef örugglega í gegnum tíðina spilað inn á yfir hundrað plötur, sem sessjónmaður. Ég hef aldrei verið í sviðsljósinu á Íslandi og kann því mjög vel. Það myndi ekki eiga við mig. Á þessum tíma spilaði ég meðal annars með Milljónamæringunum og Páli Óskari. Síðan kenndi ég í Tónlistarskólanum í Keflavík og víðar. Það var brjálað að gera. Þegar ég ákvað að fara aftur út sögðu margir: «Hvað ertu að pæla, þú ert búinn að meika það.» Það hvarflaði aldrei að mér að láta þar við sitja. Ég ætlaði aftur út til Bandaríkjanna hvað sem það kostaði. Ég vissi að ég vildi eitthvað meira. Ég vildi láta á það reyna hvaða möguleika ég ætti erlendis. Ég vildi koma hlutunum þannig fyrir að ég gæti verið í fjölskylduvænni vinnu. Sömu sögu er að segja hér í Bandaríkjunum. Þeir djassspilarar sem ætla sér að lifa af þessu verða að helga líf sitt djassi. Þeir eru gjarnan bundnir af ferðalögum tíu til ellefu mánuði ársins. Þeir gera hreint ekkert annað. Ég hefði ekki getað hugsað mér það. Návistin við börnin mín og Sirrý er mér meira virði en allt. 
Meiri Ameríka! Ljúfa lífið!
Meðan ég var í Boston fór ég að hugleiða að komast að við Tónlistarháskólann í Miami, 
í frekara framhaldsnám á trompet. Bæði þekkti ég fólk sem hafði stundað nám þar og hafði lesið mér til um skólann. Þar voru gerðar miklar kröfur. Ég tók inntökupróf og komst inn. Ég hóf nám haustið 1995 og við Sirrý giftum okkur áður en ég hóf nám. Í Miami buðu þeir upp á Studío Jazz Writing sem er mastersnám og einskonar vinnubúðir fyrir tónskáld og útsetjara. Þar fékk maður jafnólík verkefni og að útsetja og semja fyrir sinfóníuhljómsveitir, stórsveitir, kóra og jazzgrúppur. 
Þetta átti vel við mig. Ég held að þá hafi ég gert mér grein fyrir að þetta átti fyrir mér að liggja. Að verða tónskáld. Ég held að ég hafi líka vitað þá að ég myndi ílendast í Bandaríkjunum.Ég vildi vera á stað þar sem ég gæti vaxið endalaust sem tónlistarmaður. Og það er hægt hér af því að þetta er svo stór markaður. Mikið af hæfileikaríku fólki og hægt að sækja sér endalausan innblástur. 
Ég hlaut næstum fullan skólastyrk, The Charles E. Cobb Fellowship,» segir Veigar og glottir. En það gerði okkur kleift að halda áfram að láta drauminn rætast. 
Við vorum þrjú ár á Miami og á tímabilinu vann ég nokkrar tónsmíðakeppnir og hlaut mikinn meðbyr. Ég var með frábæran prófessor, Gary Lindsay, sem var mjög hvetjandi. Þetta var dýrmætur tími. Í skóla hefur maður leyfi til að gera mistök, en öðru máli gegnir þegar maður er kominn út á vinnumarkaðinn. Þar er ekkert pláss fyrir mistök. Þetta var lúxuslíf á okkur á Miami miðað við hokrið sem við áttum að venjast í Boston. Við bjuggum í nýju húsnæði með uppþvottavél. Okkur fannst við bara vera millar. 
Um handverk og útsetningar
Fólk áttar sig kannski ekki á að útsetningar eru afar tafsamt og hægfara ferli. Á þessum tíma var tölvutæknin að ryðja sér til rúms en ég gerði þetta allt með blaði og blýanti upp á gamla mátann. Að skrifa út fyrir hvert og eitt hljóðfæri er heilmikil vinna en ég er þakklátur fyrir það núna að hafa lært handverkið. Það hefur komið sér afskaplega vel. Ég er þrjátíu og þriggja ára og telst vera mjög ungt tónskáld. Margir af minni kynslóð sem starfa í faginu hafa annaðhvort farið á mis við þetta eða hreinlega ekki kosið að verða sér úti um þessa menntun. Þau forréttindi að læra handbragðið, teoríuna. Menn kaupa sér gjarnan græjur og þreifa sig bara áfram, sem er svo sem í lagi út af fyrir sig. Ég kaus heldur að læra þessi grundvallaratriði. Ég var oft spurður: «Af hverju ætlarðu í frekara tónlistarnám, er þetta ekki dýrt?» Ég lít bara svo á að námið sé mín verkfærakista. Því lengur sem ég læri og því meira sem ég bæti við mig í náminu því fyllri verður kistan og því fleiri verkfæri hef ég á á milli handanna. Nú bý ég yfir kunnáttu og reynslu sem gerir mér kleift að geta leyst næstum hvaða verkefni sem mér eru fengin. Flest tónskáld sem hér starfa þurfa að ráða aðra undir sig til að skrifa útsetningar, því fæstir ráða við það sjálfir. Það er eitt að spila eitthvað glúrið inn á hljómborð og annað að skrifa það út fyrir fjölda hljóðfæra, jafnvel heilu sinfóníuhljómsveitirnar. 
Að semja fyrir kvikmyndir
Í Miami var ég farinn að fikta við að semja kvikmyndatónlist. Það var bara eitt af þeim verkefnum sem maður þurfti að vinna í skólanum. Í fyrsta sinn sem ég samdi kvikmyndatónlist fannst mér fæðingin erfið. Mér fannst ganga alveg hrikalega. En það var þó eitthvað við þetta. Þegar ég hinsvegar heyrði tónlistina mín spilaða af heilli hljómsveit fann ég að ég var á réttri hillu. Ég vissi að þetta var það sem mig langaði til að gera. Það sem mér þykir heillandi við það að semja kvikmyndatónlist er að takast á við vel leikna leiksenu og ljá henni viðeigandi tónlist. Með tónlist get ég styrkt senuna. Það er magnað að geta haft tilfinningaleg áhrif á fólk. Tónlist er mjög gott tæki til að hafa áhrif á skynjun og líðan fólks. Hafa áhrif á það hvernig fólk upplifir hið sjónræna. Maður getur hinsvegar aldrei gert slæma leiksenu frábæra með tónlist, en maður getur lagað hana. 
Svo er gaman að stjórna hljómsveitum. Þess vegna lærði ég líka hljómsveitarstjórn. Reyndar þurfa allir hlutir að taka stuttan tíma hér eins og annars staðar og fjármagnið leyfir ekki alltaf að maður noti lifandi hljóðfæraleikara, hvað þá heilu hljómsveitirnar. Ég þarf þá að geta látið stúdíóið mitt hljóma eins og heila sinfóníuhljómsveit. Í dag er ég kominn með góðar græjur og búinn að koma mér upp góðu stúdíói hér heima. Ég er bara nokkuð ánægður með útkomuna hjá mér í dag. Ég stefni að því að komast í verkefni þar sem fjárhagsáætlun býður jafnan upp á að ég geti valið að hafa eingöngu lifandi tónlist. Af þessum fimm bíómyndum sem ég hef gert tónlist við, var aðeins ein þar sem ég notaði eingöngu lifandi tónlist. Það er auðvitað eftirsóknarvert að komast í slíka aðstöðu, en það tekur tíma. 
Hollywood... «here I come»
Frá Miami lá leiðin til Los Angeles nánar til tekið í University of Southern California þar sem ég fór í nám í kvikmyndatónlist veturinn 1998 til 1999. Sirrý hefur alltaf verið til í að fylgja mér og standa við bakið á mér. Það var náttúrulega lítið vit í þessu fjárhagslega. Að bæta við sig skólagjöldum eftir fleiri ár á námslánum. Við gengum í gegnum mörg erfið tímabil og oft vorum við alveg að missa móðinn. Við vorum sárblönk með lítið barn. En þrátt fyrir þetta stöppuðum við alltaf stálinu hvort í annað og þraukuðum. Ég hef alltaf farið hlutina á einhverri innri tilfinningu. Hef þóst vita hvað væri rétt fyrir mig að gera næst. Þessi bransi hérna býður ekki upp á neitt öryggi, þannig að við þurfum að vera fyrirhyggjusöm. Ég hefði getað verið í fastri vinnu á Íslandi. En ég valdi bara einfaldlega ekki þá leið. Strax að námi loknu í Los Angeles bauðst mér vinna. Að gera kvikmyndatónlist við bíómynd. Ég var bara nokkuð ánægður með mig. Skólafélagar mínir voru ekki með neitt fast í hendi en ég var komin með kvikmynd. Þetta óvænta atvinnutækifæri vakti vissulega hjá mér von um bjarta framtíð. Raunin varð þó önnur. Næstu tvö ár sem í hönd fóru voru þvílíkt erfið. Ég var bara alltaf í símanum að reyna að snapa vinnu. Það er rosaleg kúnst að sækja um vinnu hér án þess að koma fyrir eins og maður sé örvæntingarfullur, þegar maður er í raun og veru virkilega örvæntingarfullur. Það eru fáir sem vilja ráða fólk í slíku ástandi til vinnu. Eftir tvö ár að námi loknu þegar ég fékk fyrsta almennilega atvinnutilboðið í gegnum vin minn Einar Þorsteinsson sem starfar sem klippari hér í LA var ég tilbúinn fyrir stóra tækifærið. Það var svakalegt bull sem ég þurfti að ganga í gegnum áður en það gerðist. Ég vann til dæmis sem aðstoðarmaður hjá tónlistarfyrirtæki og þar voru starfskraftar mínir og hæfileikar misnotaðir á ýmsa vegu. Ég fékk illa borgað fyrir mikla vinnu og var ósáttur og óánægður. Hjá þessu fyrirtæki samdi ég tónlist við teiknimyndir. Síðan komu leikstjórarnir til að hlusta á afraksturinn og þá sat atvinnurekandi minn iðulega og tók allan heiðurinn. Undir þessu mátti ég sitja í eitt ár.Að vera rændur höfundarheiðri. Þetta var erfiður skóli og á þessu tímabili sóttum við Sirrý í allskonar sjálfshjálparbækur. Reyndum að sjá tilganginn með þessu og horfa fram á við enda þótt öll sund virtust vera lokuð. Þegar sjálfstraustið er ekki upp á marga fiska er erfitt að sjá ljósið. Þessi tvö ár voru okkur mjög erfið reynsla. En okkar nánasta fjölskylda veitti okkur ómetanlegan andlegan stuðning þegar sem mest á móti blés. En ég reyndi að snúa blaðinu við og spurði sjálfan mig hvaða lærdóm ég gæti dregið af þessu. Jú, ég lærði að vinna undir álagi. Ég fékk gríðarlega reynslu við að nota tölvur við gerð tónlistar. En síðast og kannski ekki síst lærði ég hvernig ég myndi koma fram við önnur tónskáld. Ég gerði það upp við mig að svona myndi ég aldrei nýta mér hæfileika og reynslu mér yngri manna án þess að þeir fengju að njóta heiðursins. Saga mín er því miður ekkert einsdæmi í mínu fagi. Þeir eru margir sem verða láta í minni pokann þegar kemur að því hver endanlega er skrifaður fyrir frumsaminni tónlist. Það eru til ótal tónskáld sem hafa atvinnu af því að semja tónlist alla sína ævi, en nafn þeirra sést aldrei á prenti. Því miður eru tónskáld upp til hópa heldur slakir bissnessmenn. Ég bý svo vel að Sirrý rekur fyrirtækið með mér og sér um reksturinn. Ég væri lítið án hennar. 
Missir
Um sumarið 1999 misstum við barn. Litla stúlku. Sirrý veiktist svo hastarlega á meðgöngunni að hún þurfti að fara í fæðingu þegar hún var aðeins tuttugu og tvær vikur gengin. Mér voru settir afarkostir á spítalanum. Læknarnir sögðu við mig að annaðhvort yrði barnið að deyja eða ég ætti á hættu að missa þær báðar. Sirrý barðist eins og hún gat til þess að fá að halda barninu en að lokum var orðið svo tvísýnt um heilsu þeirra beggja að svo fór sem fór. Þegar þetta áfall reið yfir vorum við um það bil að gefast upp. Ef einhver hefði boðist til að gefa mér flugmiða heim þá hefði ég þegið það á staðnum og flutt heim. Þetta var tilfinningalega ákaflega erfiður tími fyrir okkur Sirrý. Hún hefði orðið sex ára núna í sumar. Þetta var líka mikið áfall fyrir dóttur okkar sem var farin að hlakka til að eignast litla systur. Við gáfum stúlkunni nafn, Rannveig. Hún var síðan jörðuð á Íslandi. Að sjálfsögðu nutum við mikils stuðnings vina og ættingja sem var ómetanlegt. 
Rofar til...
Það breyttist margt þegar ég fékk umboðsmann sem tók að sér að sjá um samningahliðina fyrir mig. Sá hafði fylgst með mér úr fjarska og bauðst til að vinna fyrir mig. Svo þurfti ég að leggja mikla vinnu í að kynnast fólki. Það gengur svona fyrir sig hérna að í gegnum vinskap ertu kynntur fyrir einhverjum og svo koll af kolli. Þannig kemur maður sér upp samböndum. Og hugsanlegum samstarfsaðilum. Það var eins og áður sagði vinur minn Einar, sem starfar sem vel látinn klippari hér í LA, sem gaf mér mitt fyrsta stóra tækifæri. Hringdi bara og sagði:«Heyrðu Veigar, ég er með djobb fyrir þig, kíktu á það og gerðu eitthvað við þetta.» Þetta tilboð fól í sér að semja tónlist við kvikmynda-«treiler». Þetta verk gekk vel og svo fylgdu önnur verkefni í kjölfarið. Ég get ekki annað sagt en að það gangi vel hjá mér í dag en það er misjafnt milli mánuða hvort einhverja vinnu er að fá og hversu mikla. Áttatíu prósent af minni vinnu er sú músík sem ég sem fyrir «treilera». Kvikmyndaframleiðendurnir ráða alveg sérstök markaðsfyrirtæki í að sjá um að búa til «treilerana». Vinna þá og markaðssetja. Allt frá því að þeir eru klipptir og þar til hefur verið sett við þá tónlist. Ég hef oft mjög frjálsar hendur um það, hvernig tónlist ég sem fyrir treilerana. Það getur gefið vel í aðra hönd en pressan er rosaleg. Það virðist alltaf allt vera á síðustu stundu. Eins og á Íslandi. Spurningin snýst alltaf um að hafa hlutina tilbúna fyrir helgina sem myndin er frumsýnd, sérstaklega ef myndin er léleg, þá er enn mikilvægara að kynningarbatteríið í kringum hana sé blásið upp úr öllu valdi til að ná sem flestum áhorfendum inn fyrstu helgina. Það er broslegt að því verri sem myndin er, því mikilvægara er að «treilerinn» sé góður. Mínir yfirmenn eru oft og tíðum fólk sem er útúrstressað og vinnur hjá markaðsfyrirtækjunum, fólk sem ber lítið skynbragð á tónlist. 
Púlsinn í Hollywood
Til dæmis eru Warner Brothers einn af mínum stærstu kúnnum. Þeir tala yfirleitt beint við mig. Ég fæ símtal sem gæti hljóðað eitthvað á þessa leið: Heyrðu, Veigar, við erum með Batman Begins. Þarf að verða tilbúið strax! Búðu eitthvað til. Vængjasláttur í leðurblökum! 
Sexí! En tilfinningaþrungið. Konur verða líka að vilja sjá myndina! Aðalleikkonan er ekki með nógu stór brjóst. Við þurfum að spæsa þau svolítið upp með tónlist. 
Svona þarf ég að lesa úr stikkorðum og allskonar pælingum. Margir leikstjórar eru hræddir við tónskáld. Hræddir um að tónskáldin breyti jafnvel myndunum með tónlist. Þetta eru sjaldnast menn sem tala tónlistarlingóið sem við tónlistarmenn tölum. Þeir eiga þá erfitt með að koma orðum að því sem þeir vilja. Mitt verkefni er að lesa í það sem þeir segja og reyna að átta mig á þvi hvað þeir eru að fara. Ég reyni bara að skrifa niður þau lýsingarorð sem fram koma í samtölum um treilerana og vinn út frá því. Stundum koma athugasemdir eins og til að mynda: «Hafðu þetta í moll.» Þá veit ég að þeir eru að bulla og vita ekkert hvað þeir eru að tala. Fólk sem er raunverulega starfi sínu vaxið, reynir ekki að sýnast vera eitthvað annað en það er. Fólk sem þekkir takmörk sín er fólk sem gott er að vinna fyrir. Þá er hægt að vinna saman á jafnréttisgrundvelli. Ég hef í seinni tíð verið heppinn með samstarfsfólk í langflestum tilfellum. Þá er mjög mikilvægur hluti af mínu starfi að mynda félagsleg tengsl við viðskiptavini. Hitta þá utan vinnu, fara út að borða með þeim og rækta jafnvel vinskap. Ég átti m.a. marga góða fundi með Oliver Stone þegar við unnum saman að myndinni Alexander. Þessir stóru framleiðendur sem eru náttúrulega stjörnur í sjálfu sér þurfa á venjulegu jarðbundnu fólki að halda. Fólki sem þeir vita að þeir geta treyst til að skila góðu verki. Ég legg mikinn metnað í að vinna vel og skila á tilsettum tíma þeim verkefnum sem mér er treyst fyrir. 
Framtíðin
Draumastaðan væri að semja tónlist við kannski fimm til sex bíómyndir á ári. Síðan vildi ég geta verið á Íslandi tvo mánuði á ári hverju. Þetta stefnir samt allt í rétta átt. Núna sem ég tónlist fyrir minni óháðar kvikmyndir (independent films) og smám saman hafa verkefnin verið að vaxa. Svo er náttúrulega mikilvægt að myndirnar sem ég er að vinna við slái í gegn. Frábær tónlist í kvikmynd sem selst ekki neitt, er einskis virði. Warnerbræður og New Line Cinema eru þeir viðskiptavinir sem ég hef gert flesta treilera fyrir. Kannski fæ ég einhvern tíma stóra tækifærið hjá þeim, hver veit? Ég hef úthaldið til þess að bíða og ég veit að ég bý yfir einhverjum hæfileikum, annars væri ég ekki kominn þangað sem ég er í dag. Það eina sem gæti stoppað mig á þessari braut er þegar ég leggst undir græna torfu. 
Ég er þeirrar skoðunar að í Bandaríkjunum fái allir tækifæri ef þeir á annað borð geta eitthvað. En þú verður að leita tækifærin uppi. Stór hluti af því að komast áfram hérna í Los Angeles snýst um hark og allt umstangið sem fylgir því að koma sér á framfæri. Aðeins tuttugu prósent vinnunar eru tónlistin sjálf. Því miður. 
Hvar er trompetinn?
Ég spila ekki mikið á trompetinn núorðið. Og þó, ég spila reyndar oft inn á það efni sem ég er að semja. Fólk er oft hissa, að ég skuli ekki spila meira en raun ber vitni. Sérstaklega þar sem ég varði mörgum árum í að læra og leika á trompet. 
Ég held að allt sem við lærum og göngum í gegnum í lífinu verði hluti af okkur sjálfum. Ég væri ekki hér í dag hefði ég ekki spilað á trompet í sautján ár. Það var nauðsynlegt ferli til að komast þangað sem ég er í dag. Vonandi á ég eftir að spila meira. 
Mér hefur stundum virst Íslendingar sjá Hollywood í heldur brengluðu ljósi. Þetta er auðvitað ólíkt þeim heimi sem við eigum að venjast heima á Íslandi. Hér ytra kemstu ekki upp með að vera einhver þúsundþjalasmiður. Þegar ég kom hingað fyrst var ég brattur og sagðist geta allt. Kvaðst spila á trompet, píanó, og vera jafnvígur á klassík, popp og djass. Fólk hér gaf lítið fyrir þessar yfirlýsingar. Þeir sem starfa hér sem trompetleikarar gera ekkert annað en að spila. Ekkert annað. Mig langaði að semja kvikmyndatónlist, ég varð bara að velja. Ég fæ meira út úr því að semja og útsetja en að spila. Sennilega vegna þess að sá lífstíll hentar mér betur. Í raun hef ég verið að sérhæfast meira og meir. Ég sem hélt þegar ég var yngri að ég myndi vasast í öllu. Mér hefur tekist að þróa með mér og skapa minn eiginn stíl. Til mín leitar iðulega fólk sem vantar kvikmyndatónlist er hæfir stórmyndum. Tónlist fyrir epískar, kraftmiklar myndir. Minn stíll hentar slíkum myndum vel. 
Háspenna - lífshætta
Ég veit að ég hef vogað miklu en hef engar áhyggjur af því að sú leið sem ég valdi í lífinu sé á nokkurn hátt röng. Fólk er of hrætt við að gera mistök. Hvernig getur manni mistekist ef maður reynir að láta drauma sína rætast? Maður veit þó alltaf að maður reyndi, hvernig sem fer.» Sirrý bætir því við að hún skilji vel að fólk vilji lifa við atvinnuöryggi enda þótt þau hafi valið aðra leið. Það sé mikilvægt hvað þau hafi verið samstiga hjónin og hjálpast að. «Við höfum þrátt fyrir allt ekki misst sjónar á markmiðum okkar. Ég vil ekki að við vöknum upp um sextugt og segjum hvort við annað, við hefðum átt að...» 
Hvernig hljómar Veigar?
«Í gær var ég að hlusta á kirkjukóra frá Síberíu og þar á undan djasstrompetleikarann Nicholas Payton. Ég hlusta mikið á kvikmyndatónlist til að heyra hvað aðrir eru að gera, fylgjast með hvað er í gangi. Mér hefur fundist kvikmyndatónlist síðustu ára vera nokkuð flöt, langir tónar og gjarnan í litlum tilfinningalegum tengslum við myndefnið. Mér finnst það reyndar vera að breytast. Það er að verða meira um óvanalega tónlist. Sem dæmi má nefna Thomas Newman sem samdi tónlistina við kvikmyndina American Beauty. Hann er í miklum metum hjá mér. Annan ber að nefna sem ég er líka hrifinn af, en það er John Powell sem samdi m.a. tónlist fyrir myndirnar Bourne Supremacy, Robots og The Italian job. Ég er stundum beðinn að lýsa mínu sándi, mínum séreinkennum sem tónskáld. Ég segi fólki að það verði bara að hlusta. Ef ég neyðist til að útskýra það með orðum segi ég að sándið sé stórt, ástríðufullt og kröftugt. En svo verður hver að dæma fyrir sig.»
