Páfagarður gagnrýndi í gær frumvarp spænsku stjórnarinnar um að heimila samkynhneigðum pörum að ganga í hjónaband og ættleiða börn. Neðri deild spænska þingsins samþykkti frumvarpið á fimmtudag og talið er að efri deildin samþykki það einnig.
Alfonso Lopez Trujillo, formaður ráðs sem fer með fjölskyldumál í Páfagarði, sagði í viðtali við ítalska dagblaðið Corriere della Sera að frumvarpið væri «mjög ranglátt» og ekki væri hægt að þröngva því upp á fólk. Hann hvatti opinbera embættismenn til að neita að gefa samkynhneigð pör saman, jafnvel þótt það gæti orðið til þess að þeir misstu embætti sín. 
Maria Teresa Fernandez de la Vega, næstæðsti ráðherrann í stjórn spænska Sósíalistaflokksins, varði frumvarpið á blaðamannafundi síðar um daginn og sagði að embættismenn ríkisins yrðu að fara eftir þeim lögum sem þingið setti.
