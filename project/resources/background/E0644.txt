FLEST börn á Íslandi fæðast á sumrin. Þannig fæddust t.d. 26% fleiri börn í júlí í fyrra en í desember, en í þeim mánuði voru fæstar fæðingar.
«Ætli skýringin sé ekki einfaldlega sú að fólk plani fæðingarnar frekar á sumrin. Við Íslendingar erum svo skipulagðir,» sagði Guðrún Eggertsdóttir yfirljósmóður á fæðingardeild Landspítalans, þegar hún var spurð um hugsanlegar skýringar á þessu. 
Síðustu 40 árin hafa að meðaltali flest börn fæðst í maí. Guðrún sagði að það sama yrði líklega uppi á teningnum á þessu ári því að í áætlunum deildarinnar hefði verið gert ráð fyrir að mest yrði að gera í maímánuði. Hún sagði að mikið hefði verið að gera síðustu dagana. 
Ekki er þó endilega víst að fæðingum fjölgi á þessu ári. Það sem af er árinu hafa 916 konur fætt börn á Landspítalanum, en á sama tíma í fyrra voru fæðingarnar 958. 
Fæstar fæðingar verða hins vegar í desember og janúar. Síðustu fimm árin hafa alltaf fæðst fleiri börn í febrúar en desember þó að sá mánuður sé að jafnaði þrem dögum styttri en desember. Ekki er hægt að skilja þessa tölfræði á annan hátt en að mjög margir landsmenn vilji nota tímann til annars í desember en að eiga börn.
