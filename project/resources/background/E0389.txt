LÖGREGLAN hefði tekið við kæru fyrir nauðgun þegar í stað eins og vinnureglur lögreglunnar, óskráðar sem skráðar gera ráð fyrir, ef lögð hefði verið áhersla á það af hálfu kæranda þegar málið var kært í nóvember sl. að sögn Harðar Jóhannessonar, yfirlögregluþjóns í Reykjavík. 
Dómur gekk nýlega í málinu að lokinni rannsókn og saksókn og hlaut fyrrverandi sambýlismaður kæranda tveggja ára fangelsisdóm fyrir nauðgunina. 
Héraðsdómur Reykjavíkur átaldi lögregluna fyrir að taka ekki strax við kærunni og segir Hörður Jóhannesson yfirlögregluþjónn að um réttmæta ábendingu sé að ræða. Hins vegar hafi rannsóknarhagsmunir ekki verið í hættu og lögreglan hafi talið sig hafa átt samráð við réttargæslumann konunnar um að tekin yrði aðalskýrsla af kæranda þegar sérfræðingar á rannsóknardeild væru komnir úr öðrum verkefnum. Þetta samkomulag hafi síðan verið gagnrýnt eftir á. Niðurstaðan varð sú að tekin var skýrsla 10. nóvember en ekki níunda. Brotið var framið 8. nóvember. 
Samráð var haft við réttargæslumann kæranda
«Málið var komið til vitundar lögreglunnar og það hafði engin áhrif á framgang málsins þótt skýrslutakan frestaðist um hálfan sólarhring,» segir Hörður. Hann segir að málið hafi ekki snúist um það að neita eða vilja ekki taka við kæru, heldur um samstarf lögreglu við réttargæslumanninn. Hafi hann verið upplýstur um hvernig á stóð hjá helstu sérfræðingum lögreglu á rannsóknardeildinni sem fjallar um nauðgunarmál þegar leggja átti fram kæru 9. nóvember. «En ef það hefði verið sótt fast að fá að leggja fram kæru, hefði að sjálfsögðu verið orðið við því.» Hörður bendir á að rannsóknardeildin sé með 13 manns og hefði því alveg getað tekið skýrsluna strax ef því var að skipta.
