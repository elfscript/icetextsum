Eftir Hjört Gíslason hjgi@mbl.is SÍF hf. hefur selt dótturfélag sitt, Saltkaup hf. Kaupandi er hópur fjárfesta undir stjórn Jóns Rúnars Halldórssonar, framkvæmdastjóra Saltkaupa, meðal annarra Guðmundur Ásgeirsson, framkvæmdastjóri Nesskipa.
Kaupin miðast við 29. apríl 2005. Söluhagnaður SÍF vegna viðskiptanna er um 120 milljónir króna og færist á öðrum ársfjórðungi 2005. Fyrirvörum vegna áreiðanleikakönnunar og fjármögnunar hefur verið aflétt. 
Áhrif sölunnar á afkomu SÍF-samstæðunnar fyrir afskriftir og fjármagnsliði eru óveruleg eða um 57 milljónir króna miðað við áætlanir 2005. 
Salan á Saltkaupum er liður í umfangsmikilli endurskipulagningu SÍF-samsteypunnar, sem staðið hefur yfir frá því á síðasta ári. Fyrir skömmu seldi SÍF hf. 55% hlut í Iceland Seafood International ehf. og 100% hlut sinn í Trosi ehf. Þessir samningar eru allir í samræmi við þá stefnu SÍF að skerpa áherslur í starfseminni með því að selja frá sér eignir og rekstur sem ekki tilheyrir kjarnastarfsemi félagsins. 
Að teknu tilliti til sölu á þessum þremur félögum má gera ráð fyrir að nettóvelta SÍF-samstæðunnar á árinu 2005 verði um 47 milljarðar króna og afkoma fyrir afskriftir og fjármagnsliði á bilinu 4,5 til 4,9 milljarðar króna. Jafnframt að vaxtaberandi skuldir miðað við stöðu um síðustu áramót geti lækkað um ríflega 6 milljarða króna. 
Starfsemi SÍF í dag snýst um framleiðslu, sölu og markaðssetningu á fullunnum matvælum. Meginstarfsemi félagsins er í þremur löndum. Frakkland: Labeyrie, SIF France og Blini, Bretland: Lyons Seafoods og Farne, Spánn: Vensy. 
Höldum áfram á sömu braut
«Við höldum einfaldlega áfram að gera það sem við höfum verið að gera, flytja inn salt, umbúðir og íblöndunarefni, en reynum þó alltaf gera betur í dag, en í gær,» segir Jón Rúnar Halldórsson, framkvæmdastjóri Saltkaupa. 
Hann segir að þegar komið hefði í ljós að SÍF vildi einbeita sér að framleiðslu og sölu á fullunnum matvælum og ætlaði sér að selja Saltkaup, hefði hann ekki getað hugsað sér að «barnið» sitt færi eitthvað annað svo hann hefði ákveðið að fá góða menn til liðs við sig til að fjármagna kaupin. «Við horfum bjartsýnir fram á veginn eins og áður,» segir Jón Rúnar. 
Markmiðunum náð
Jakob Sigurðsson, forstjóri SÍF, segir að nú sé því markmiði náð sem sett hafi verið, að SÍF yrði fyrirtæki sem væri eingöngu í vinnslu, markaðssetningu og sölu á fullunnum matvælum. Það sé ánægjulegt hversu vel hafi gengið að breyta fyrirtækinu, sem standi nú eftir styrkara en áður, en jafnframt standi þau félög sem horfið hafa undan merkjum SÍF afar vel og séu í góðum höndum. 
«Eftir þessar breytingar munu tekjur SÍF minnka mikið, en afkoman hefur engu að síður batnað og eiginfjárstaðan er miklum mun betri en hún var síðastliðið sumar. Framtíðin er björt fyrir SÍF og sömuleiðis fyrir hin fyrirtækin sem seld hafa verið,» segir Jakob Sigurðsson.
