SAMTÖK um vestræna samvinnu (SVS) og Varðberg, félag ungs áhugafólks um vestræna samvinnu, standa fyrir sameiginlegum fundi þar sem Geir H. Haarde, utanríkisráðherra og formaður Sjálfstæðisflokksins, flytur erindi um utanríkismál Íslands og horfur í alþjóðamálum. Fundurinn verður haldinn miðvikudaginn 22. febrúar kl. 17.15, í Skála á II. hæð Hótels Sögu.
Það verður áhugavert að hlýða á nýjan utanríkisráðherra Íslands fjalla um utanríkis- og alþjóðamál á þessum umbreytingartímum í heimsmálunum. Ástandið í heiminum er afar ótryggt og má þar fyrst og fremst geta að gjáin á milli múhameðstrúarmanna í Austurlöndum og kristinna manna á Vesturlöndum virðist fara dýpkandi. Samband Vesturlanda og Rússlands er viðkvæmt og ókyrrð er meðal aðildarþjóða Evrópusambandsins. Endurnýjaður varnarsamningur Íslands og Bandaríkjanna er enn ekki í höfn en utanríkisráðherra hefur ýtt viðræðum úr vör eftir nokkurt hlé og vonandi verður samningurinn endurnýjaður innan tíðar. Mörg önnur mál eru ofarlega á baugi á þessu sviði og verður því fróðlegt að hlýða á Geir, segir í fréttatilkynningu.
