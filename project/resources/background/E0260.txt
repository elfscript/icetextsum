Á SAMA tíma og Íslendingar eru að taka stórt skref í þá átt að gera dísilbíla að valkosti hérlendis með því að fella niður þungaskattskerfið af einkabílum og taka upp olíugjald þess í stað, standa stjórnvöld víða í Evrópu frammi fyrir því að almenningsálitið er að snúast gegn dísilbílum. Í Berlín og fleiri borgum Þýskalands hafa verið höfðuð mál gegn borgaryfirvöldum af borgurum sem óttast mjög heilsufarslegar afleiðingar af sótögnum sem dísilvélar gefa frá sér. 
Viðbrögð þýskra stjórnvalda hafa verið þau að gera þá kröfu til bílaframleiðenda að þeir flýti fyrir því að dísilbílar séu búnir sótagnasíum sem hreinsa fínustu sótagnir úr útblæstri frá dísilvélum. Vandamálið sem bílaframleiðendur, eins og t.d. Volkswagen, DaimlerChrysler og BMW, standa hins vegar frammi fyrir er að birgjar hafa ekki undan að framleiða sótagnasíur. 
1999 tóku gildi lög innan Evrópusambandsins um takmörkun á útblástursmengun og hert var á þessum lögum í janúar sl. Lögin gera m.a. ráð fyrir að borgir innan ESB fari ekki yfir leyfð hámörk í útblástursmengun oftar en 35 daga á ári. Um páskahelgina fór mengunin vel yfir leyfð hámörk og varð það til þess að vekja upp mikla fjölmiðlaumræðu og í kjölfarið krafðist almenningur þess að þýsk stjórnvöld tækju á vandanum. 
Geta valdið öndunar- færasjúkdómum
Fínar sótagnir eru taldar geta valdið öndunarfærasjúkdómum og Alþjóða heilbrigðismálastofnunin, Who, áætlar að hugsanlega megi rekja dauða 13.000 barna, fjögurra ára og yngri, til sótagnamengunar í andrúmsloftinu. 
Bílaframleiðendur hafa bent á að skattafsláttur af sótagnasíum geti flýtt verulega fyrir því að dísilbílar fái slíkan búnað. Í Austurríki bjóða stjórnvöld 300 evra skattafslátt af síunum og slíkt hið sama er í undirbúningi í Hollandi og Þýskalandi. Áður höfðu hollensk stjórnvöld lagt aukalega gjöld á dísilbíla sem dró úr sölu þeirra þar til hlutfallið var 26% af heildarsölunni. Í Austurríki er hlutfall dísilbíla um 70% af heildarsölunni. 
Umhverfisverndarsinnar hafa krafist margvíslegra aðgerða til að auka gæði andrúmsloftsins í borgarmiðjunum. Þeir hafa lagt til að óheimilt verði að aka dísilbílum án sótagnasía í miðborgunum og að tilteknir sunnudagar verði án bílaumferðar í miðborgunum.
