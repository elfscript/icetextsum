ÞEGAR Íhaldsflokkurinn og Frjálslyndi flokkurinn voru sameinaðir á vordögum 1929 var annað af tveimur grundvallaratriðum í stefnu hins nýja flokks, Sjálfstæðisflokksins, «að vinna í innanlandsmálum að víðsýnni og þjóðlegri umbótastefnu á grundvelli einstaklingsfrelsis og atvinnufrelsis með hagsmuni allra stétta fyrir augum».
Undirritaður er þeirrar skoðunar, að fylgjendum nústarfandi Sjálfstæðisflokks væri hollt að rifja upp þetta grundvallaratriði, og aðgæta sérstaklega hvernig það hefir reynzt í framkvæmd hin síðari árin undir stjórn þeirra manna, sem nú ráða för. 
Lengst af fylgdi Sjálfstæðisflokkurinn þessum stefnumiðum af kostgæfni. Þar kom þó fyrir einum og hálfum áratug, að sveigt var þvert af leið og alveg ný stefna tekin. Stefna, þar sem athafnafrelsi einstaklingsins er stórlega skert eða heft með öllu. 
Gleggstar eru þessar aðfarir í sjávarútvegsmálum. Það er staðreynd, að undirstaða þeirra byltingarkenndu framfara, sem urðu á Íslandi frá stríðslokum og fram eftir öldinni sem leið, var óheft frelsi einstaklinganna til athafna í sjávarútvegi um gjörvalla landsbyggð. Önnur uppbygging átti svo rót sína að rekja til þeirrar framfarasóknar. 
Nú hinsvegar er allri sjósókn miðstýrt. Stjórnvöld hafa tekið ránshendi auðlind fiskimiðanna og afhent hana fáum útvöldum að gjöf. Og hagsmuna þeirra gætt með lögregluvaldi lénsskipulagsins. 
Miskunnarlausum áróðri og ósannindum er beitt til varðgæzlu þessa gjafafjár í höndum örfárra sægreifa. M.a. með því að fullyrða að aðferðin ætti að bjarga fiskstofnum við landið, þótt reynslan sýni ótvírætt að því er öfugt farið. Árin 1950 til 1972 var meðalafli þorsks á Íslandsmiðum 438 þús. tonn. Um áratuga skeið hefir jafnstöðuafli þorsks ekki numið helmingi þess magns. Að vísu skal þess getið, að kunnugir menn telja að brottkast afla nemi uppundir því sama og berst að landi. 
Þarna hafa menn þá fyrir augum framkvæmd víðsýnnar umbótastefnu hins nýja Sjálfstæðisflokks «á grundvelli einstaklingsfrelsis og atvinnufrelsis með hagsmuni allra stétta fyrir augum». Kjörorðið «Stétt með stétt» er orðið að halakleppi í rófu hins nýja íhaldsflokks, þar sem frelsi einstaklingsins til orða og athafna er fyrir borð borið. 
Í stað lýðræðis hefir ofbeldiskennt flokksræði fest rætur, sem nálgast einræði. Þingræðið er fótum troðið og þinglið ráðstjórnarmanna barið til bókar með þeim hætti, að hvorki þorir að æmta né skræmta - utan einn einasti maður. Dómsvaldinu er ætlað að standa vörð um hagsmuni aðalsins og lög sett ef æðstaráði mislíka dómar. 
Á síðasta ári hófu ráðstjórnarmenn sókn á hendur fjórða valdinu, fjölmiðlum, en urðu frá að hverfa um sinn. 
Í Alþingistíðindum 1940 má lesa eftirfarandi eftir Vilmund Jónsson, landlækni, þar sem hann ræðir um afskiptasemi framsóknarmennskunnar, og telur, að þeir séu ófáir, «sem hafa orðið varir við og fengið á að kenna hinu hálf- og alnazistíska ófrelsi, íhlutunarsemi, slettirekuskap, snuðri og jafnvel hótunum, sem virðast vera að leggjast eins og pestarfarg yfir allt andlegt líf í þessu landi». 
Vilmundur Jónsson var stuðningsmaður framsóknar-kratastjórnar við myndun hennar 1934. En hann var einarður maður, sem aldrei fór í launkofa með skoðanir sínar. 
Sagan endurtekur sig. Þeim fer fjölgandi, sem sjá og skilja, að orð Vilmundar eiga mætavel við þá ógnarstjórn, sem nú situr við völd á Íslandi, og er þar sízt ofmælt. Höfundur er fv. form. Frjálslynda flokksins.
