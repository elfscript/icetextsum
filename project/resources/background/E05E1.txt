ÞAÐ varð ljóst eftir að borgaryfirvöld kynntu skipulagsátak sitt «Uppbygging og verndun við Laugaveg» að húsavernd í Reykjavík hafði beðið mikinn hnekki. Samkvæmt því verður heimilt að rífa megnið af öllum timburhúsum vestan Frakkastígs. Ekki bara sum - heldur flest. 
Þegar bæklingurinn «Verndun og uppbygging» barst óvænt inn um bréfalúgur borgarbúa, var um leið boðað til opins borgarafundar um málið - kl. 17 sama dag! Hvaða tækifæri hafði venjulegt fólk til að koma undirbúið á þann fund? Skipulagsyfirvöld vildu með þessu útspili kynna útrætt mál; að nú væri umræðunni lokið. Laugavegur, íbúar Reykjavíkur og landsmenn allir eiga betra skilið: Að þeir möguleikar sem gömlu húsin bjóða upp á verði skoðaðir. 
Því er oft haldið fram að andstaða við skipulagsátak Laugavegar sé á misskilningi byggð. Að það eigi ekki að rífa öll húsin, heldur að eigendur megi það, kjósi þeir svo. 
Þetta er enginn misskilningur; einmitt það, að það megi rífa öll eða sum þessara húsa, að tilviljun megi ráða, er nákvæmlega það sem við sættum okkur ekki við. 
Draugagangur
Með því að leyfa sameiningu lóða og aukna hæð húsa, hafa borgaryfirvöld búið til mjög sterkan «niðurrifshvata», burtséð frá stöðu fasteigna og byggingamarkaðar í dag. Það liggur við að svæðið norðan Laugavegar niður í Skuggahverfið sé orðið að opnu byggingarlandi. 
Það er dapurlegt að sjá draugagang frá skipulaginu 1962 endurvakinn, þar sem verslanamiðstöðva- og hraðbrautaborgin skyldi ryðja öllu úr vegi. Reykjavík hefur á undanförnum árum gengið í gegnum miklar samfélagsbreytingar; ekki síst í samgöngum og verslunarháttum. Það er því eðlilegt að bæjarhlutar skipti um hlutverk og að þungamiðja atvinnustarfsemi færist til. Laugavegurinn og framtíð hans eru hvorki einkaeign né einkamál kaupmanna einna. 
Kvosin og neðri hluti Laugavegar eru orðin það lítill hluti af verslunar- og þjónustusvæðum Reykjavíkur, að við ættum að hafa efni á að sögulegar og menningarlegar forsendur fái þar að halda vægi sínu. Gamli bærinn er hluti af nútímanum og hann á erindi við framtíðina. 
Að eiga sér lifandi og sögulegt umhverfi er hluti af lífsgæðum nútímaborga. Reykjavík er í heild sinni fátæk, þegar kemur að byggingararfi. Það er því sorglegt að horfa upp á skipulagsyfirvöld fara um þann arf eins og fíll í postulínsbúð. Það væri dapurlegt ef að efnalegt ríkidæmi okkar í dag leiddi af sér aukna menningarlega fátækt til framtíðar. 
Til þess eru vítin að varast þau
Sú úrelta 50-60 ára gamla hugsun, sem skipulagshugmyndir þessar byggjast á, hafa náð að eyðileggja margar miðborgir í nágrannalöndum okkar. Þar hefur þróunin snúist við; í dag er mest rifið af 30-40 ára gömlum húsum. Á Laugavegi hefur þessu verið snúið á haus, fertug hús eru friðuð - en 19. aldar byggingarlist fjarlægð. Við mótmælum því að borgaryfirvöld komi stöðugt fram eins og deild í sannleiksráðuneyti Orwells; með endalausum öfugmælaáróðri. 
Mögulegt niðurrif í miðbænum á ekkert skylt við verndun og uppbyggingu. Það er helst að það sé nýlegt verslunarhúsnæði sem stendur autt við Laugaveginn. Það er því ekkert sem segir að stærri og hærri hús breyti nokkru, nema að þeim fylgi enn meiri dauði. Snorri Freyr er leikmyndahönnuður og Óskar er kvikmyndagerðarmaður.
