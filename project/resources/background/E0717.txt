Grindavíkurbær hefur ákveðið að auka stuðning sinn við starf Björgunarsveitarinnar Þorbjarnar. Á móti mun sveitin auka þjónustu sína við bæinn og bæjarbúa, utan síns hefðbundna hlutverks. Samningur þessa efnis var undirritaður af Ólafi Erni Ólafssyni bæjarstjóra og Boga Adolfssyni formanni björgunarsveitarinnar.
Í samningnum er kveðið á um að Þorbjörn muni hafa umsjón með flugeldasýningum, annast gæslu vegna þrettándagleði og vinna að Sjóaranum síkáta, sjómannadagsgleði Grindvíkinga, auk annarra verkefna sem upp kunna að koma. 
Samstarfssamningurinn er til tveggja ára og fær björgunarsveitin 3 milljónir króna frá Grindavíkurbæ á ári. Fram kemur á vef Grindavíkurbæjar að samningurinn er talinn marka tímamót og leggja grunninn að frekari uppbyggingu sveitarinnar.
