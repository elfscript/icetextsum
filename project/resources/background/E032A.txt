NORÐURLANDAMÓT í pípulögnum fer fram í Perlunni og hefst í dag, fimmtudag kl. 13 og stendur til 23. apríl. Þetta er fjórða Norðurlandamótið í pípulagningalistinni, og í fyrsta skipti sem það er haldið hér á landi. Forseti Íslands, Ólafur Ragnar Grímsson, setur keppnina og Valgerður Sverrisdóttir iðnaðarráðherra flytur ávarp. Aðgangur er ókeypis og öllum heimill. 
Fimm pípulagninganemar, einn frá hverju Norðurlandanna keppa. Tómas Helgason, pípulagninganemi á Akureyri, keppir fyrir Íslands hönd, en hann er núverandi Íslandsmeistari í þessari grein. Að verki loknu mun fjölþjóðleg dómnefnd leggja mat á árangur og m.a. taka tillit til nýtingar hráefnis, vandvirkni, gæða lagnarinnar, frágangs o.fl.
