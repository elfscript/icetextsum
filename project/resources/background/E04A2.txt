BARÁTTAN var allsráðandi á Ásvöllum á laugardag þegar Eyjamenn sóttu Hauka heim í fyrsta úrslitaleik liðanna um Íslandsmeistaratitilinn í handknattleik. Haukar unnu nauman sigur, 31:30, eftir skemmtilegan og spennandi leik en Eyjamenn fengu tækifæri til að jafna leikinn 15 sekúndum áður en leikklukkan rann út. Jónas Stefánsson, varamarkvörður Hauka, var þá hetja dagsins þegar hann varði ágætis skot Tite Kalandadze en hann skoraði alls tíu mörk í leiknum - öll utan af velli. Liðin leika öðru sinni annað kvöld úti í Eyjum og ef fer sem horfir má búast við hörkuspennandi viðureign.
Eftir Andra Karl Bæði lið fóru hægt af stað og merkja mátti nokkurn taugatitring á leikmönnum. Eyjamenn voru fyrri til að hrökkva í gang og fundu glufu á vörn heimamanna og línusendingar á Svavar Vignisson gáfust vel í byrjun en hann skoraði fyrstu fjögur mörk Eyjamanna. Gestirnir höfðu undirtökin fyrsta stundarfjórðunginn og voru yfir 10:7 þegar Páll Ólafsson, þjálfari Hauka, tók leikhlé. Hléið hafði góð áhrif á Haukana sem skoruðu næstu þrjú mörk og áður en hálfleikurinn var úti voru þeir komnir með forystuna. Haukar geta þakkað Birki Ívari, markmanni sínum, það en hann varði vel undir lok hálfleiksins, meðal annars eitt víti, og sneri leiknum heimamönnum í vil - staðan í hálfleik 15:14.
Þrumufleygar hjá Kalandadze
Haukarnir voru ívið sterkari í byrjun síðari hálfleiks en tókst aldrei að ná afgerandi forystu. Kalandadze hélt Eyjamönnum inni í leiknum með hverjum þrumufleygnum á fætur öðrum og 6-0 vörn Hauka virkaði vanmáttug þegar hann fékk boltann í hendurnar. Leikurinn jafnaðist eftir því sem á hann leið og þegar tíu mínútur voru eftir til leiksloka var staðan 26:26. Lokamínúturnar voru spennandi og þegar rúmlega mínúta var eftir var staðan 31:29. Robert Bognar skoraði þá fyrir Eyjamenn sem náðu boltanum aftur og fengu tækifæri á að jafna leikinn og knýja fram framlengingu. Það tókst ekki og Haukarnir voru sigrinum fegnir þegar flautað var til leiksloka. Ásgeir Örn Hallgrímsson, leikmaður Hauka, var þreyttur en ánægður í leikslok. «Leikurinn var virkilega erfiður og hart tekist á. Sigurinn hefði getað fallið hjá báðum liðum þannig að ég er mjög sáttur við að vinna. Þeir spiluðu mjög vel í byrjun leiks og mér fannst þeir vera sterkari framan af. Sóknarleikurinn hökti full mikið hjá okkur mest allan leikinn og við vorum eitthvað slappir í upphafi - getum hugsanlega kennt því um hversu langt er síðan við spiluðum - en rönkuðum við okkur þegar leið á leikinn og höfðum þetta í lokin,» sagði Ásgeir en gerði sér grein fyrir því að Haukar verða að hefta skot Tite Kalandadze betur í næsta leik. 
Ýmislegt þarf að laga
«Við áttum í virkilegum erfiðleikum með Tite, ef Eyjamenn lenda í vandræðum í sókninni þá er bara stillt upp fyrir hann og mark er næsta víst. Það er eitthvað sem við þurfum að leggjast yfir fyrir næsta leik og reyna að stoppa. Við lögðum áherslu á það fyrir leikinn að hindra skot hans en það gekk ekki betur en svo. Þegar við svo tókum hann úr umferð opnaðist allt upp á gátt fyrir hina, þetta verðum við að laga fyrir leikinn í Eyjum,» sagði Ásgeir að lokum. 
Birkir Ívar Guðmundsson var góður framan af í marki Hauka en hann varði alls 20 skot í leiknum - þar af voru 13 í fyrri hálfleik. Þeir Andri Stefan, Jón Karl Björnsson, Þórir Ólafsson og Vignir Svavarsson voru markahæstir Haukamanna með sex mörk hver. Vignir var ekki sáttur við leik liðsins þegar blaðamaður náði af honum tali. «Við náðum ekki að púsla okkur saman í byrjun og komumst aldrei almennilega í gang, kannski fimm mínútur þar sem við sýndum okkar rétta andlit. Menn lögðu sig hins vegar alla fram og baráttan var til fyrirmyndar en hún á aðeins eftir að harðna í komandi leikjum, ég verð alla vega fyrir vonbrigðum ef svo verður ekki. 
Leikurinn í Vestmannaeyjum verður talsvert erfiðari, sérstaklega með troðfullt íþróttahús af áhorfendum, og við þurfum að setjast niður og spá í spilin fyrir hann, sjá til hvort að við höldum áfram í 6-0 vörninni eða færum okkur í 5-1 og bara hvernig við ætlum að tækla þá,» sagði Vignir Svavarsson, fyrirliði Hauka. 
Hjá Eyjamönnum var mikið lagt á herðar Tite Kalandadze sem, eins og fyrr segir, var markahæstur með 10 mörk. Svavar Vignisson var einnig sterkur á línunni og Robert Bognar átti góða spretti. Roland hefur hins vegar oft verið betri í markinu en að þessu sinni og vonandi fyrir Eyjamenn að hann komist í stuð annað kvöld.
