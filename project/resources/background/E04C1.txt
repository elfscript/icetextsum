Víkverji elskar heita drykki á daginn. Honum finnst þó kaffi ekki alltaf nógu góður drykkur. Sérstaklega eru nokkrar kaffivélar á vinnustað hans sem gætu frekar þjónað hlutverki einhvers konar smurþjónustugræja ellegar pyndingartækja. Víkverji hefur því leitað sífellt meir á náðir tesins.
Eitt te hefur átt miklu fylgi að fagna hjá Víkverja, en það er svonefnt Honey Lemon Ginseng - grænt te frá Celestial Seasoning. Víkverji þakkar þessu tei góðan árangur í baráttu sinni við fíkn í kóladrykki og nú er það að gagnast honum í að ná tökum á mataræði sínu. Þegar Víkverji finnur þreytu koma yfir sig hefur hann nefnilega hingað til leyst málið með því að gúffa í sig einhverju ætilegu, en nú þrammar Víkverji með bollann í hönd að kaffivélinni og sækir sér heitt vatn sem hann dýfir dýrlegum tepoka í. 
Teið góða bætir, hressir og kætir Víkverja svo hann gleymir allri löngun í snæðing næsta klukkutímann eða svo. Og svo ku það vera svo meinhollt í þokkabót. Já, Víkverji mælir svo sannarlega með grænu tei ef fólk þarf að hreinsa líkamann. 
Víkverji hefur líka mikinn áhuga á umhverfismálum, en sú leiða staðalmynd hefur löngum fylgt umhverfisverndarsinnum að þeir séu vælukjóar, væmnir og trjáfaðmandi hippalingar. 
Ekki það að það sé ekki allt í lagi að leyfa tilfinningum sínum að njóta sín, en sumu fólki ofbýður þetta og lætur þá málstaðinn gjalda fyrir undarlega málsvara. 
En nú hefur Víkverji uppgötvað tvo stórskemmtilega málsvara umhverfis og réttsýni á tímum harðrar nálgunar á málefnin. Annars vegar er vefritið Grist (www.grist.org) þar sem engin vettlingatök eru leyfð á umhverfisslóðunum. Og hins vegar er það þátturinn «The daily show,» þar sem grínistinn Jon Stewart gerir stólpagrín að alls kyns vitleysu og þar á meðal þeim sem vilja eyðileggja umhverfið. Já, loksins er umhverfisvernd orðin skemmtileg.
