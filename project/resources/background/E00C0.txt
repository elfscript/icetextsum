Uppstoppaðir fiskar í eigu Byggðasafns Ölfuss eru nú í sannkallaðri fegrunaraðgerð í Reykjavík, en þar hefur Steinar Kristjánsson uppstoppari tekið þá að sér. Hann ætlar að sjá til þess að þeir skarti sínu fegursta á sýningu sem verður opnuð í Ráðhúsi Þorlákshafnar á sjómannadaginn.
Í frétt á vef Sveitarfélagsins Ölfuss kemur fram að ástand fiskanna sé mjög misjafnt, og nokkrir hafi jafnvel verið taldir ónýtir. Steinar lumi þó á ýmsum aðferðum til að bæta ástand þeirra og hafi hann lofað fríðum fiskaflokki til baka.
