TORFI Ólafsson, fyrrum formaður Félags kaþólskra leikmanna á Íslandi, segir að Jóhannes Páll páfi II hafi haft mikil áhrif á sína samtíð og hljóti að teljast einn af merkustu páfunum í sögunni. 
«Hann var að vísu nokkuð íhaldssamur en hafði ríka ástæðu til, því það gætir ýmissa stefna innan kirkjunnar og töluvert mikils frjálslyndis. Honum var annt um að kirkjan klofnaði ekki, að hún færi ekki það langt út í frjálslyndisáttina að hætta væri á að íhaldssamari öflin féllu hreinlega frá henni. Hans viðfangsefni var að halda kirkjunni sameinaðri,» segir Torfi sem telur að honum hafi tekist það víðast hvar. 
Torfi segir páfanum hafa verið fyrst og fremst annt um að ekkert færi úrskeiðis og að hinar góðu og gildu stefnur innan kirkjunnar röskuðust ekki. 
Torfi hitti páfann þegar hann kom til Íslands árið 1989 og færði honum bókagjöf fyrir hönd leikmanna og hitti hann tvisvar þar að auki, en í bæði skiptin var hann á ferðalagi með hópi af kaþólsku fólki og hittu þau páfann stuttlega. 
Torfi segir að þeir sem hann hafi rætt við innan kaþólska samfélagsins hér á landi sé efst í huga þakklæti til páfans fyrir störf hans. 
«Hann reyndi meira en nokkur annar páfi að koma á góðu samstarfi við hin trúarbrögðin. Hann efndi til fundar forystumanna annarra trúarbragða í Assissi til þess að trúarbrögðin nálguðust hvert annað til góðra verka og var það fyrsta tilraun af hálfu páfa til þess að reyna að nálgast önnur trúarbrögð,» segir Torfi. Hann nefnir einnig ferðalög páfans sem hafi verið liður í því að mynda tengsl við fólkið og sérstaklega hafi verið eftirtektarvert hve vel hann náði til unga fólksins.
