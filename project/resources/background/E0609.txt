ÍSLAND er í fjórða sæti á lista yfir samkeppnishæfustu þjóðir heims samkvæmt könnun IMD-viðskiptaháskólans í Sviss sem unnin hefur verið árlega frá 1989. Ísland var í fimmta sæti í fyrra og hækkar því um eitt sæti á milli ára. Þetta kom fram er niðurstöður könnunarinnar voru kynntar á blaðamannafundi sem Verslunarráð Íslands og Íslandsbanki héldu sameiginlega í gær.
Ísland er jafnframt efst meðal Norðurlandanna en Finnland er í 6. sæti og Danmörk í því 7. Bandaríkin eru, líkt og á síðasta ári, efst á listanum. 
Könnunin byggist á um 300 hagvísum og svörum frá forystumönnum í viðskiptalífi hvers lands fyrir sig og er skipt niður í nokkra þætti. Þar á meðal má finna skilvirkni hins opinbera þar sem Ísland er í 6. sæti á lista. Annar þáttur er gangur hagkerfisins en þar er Ísland í 17. sæti. Hvað varðar skilvirkni viðskiptalífsins er Ísland í 2. sæti og skýtur þar meðal annarra Bandaríkjunum ref fyrir rass en Hong Kong er eina landið sem hefur skilvirkara viðskiptalíf en Ísland. Enn einn matsþátturinn er innviðir hagkerfisins en þar er Ísland í 12. sæti. 
Alls náði könnunin til sextíu landa. 
Bjarni Ármannsson, forstjóri Íslandsbanka, var meðal frummælenda á fundinum og sagði hann það mikilvægt fyrir okkur Íslendinga að þekkja fötlun okkar, sem er smæðin. Það er að hans sögn uppskrift að árangri að þekkja bæði veikleika sína og styrkleika. Í samtali við Morgunblaðið vitnaði hann í bandaríska hagfræðinginn Jeffrey Sachs sem hefur sagt að vænlegast til árangurs fyrir hagkerfi sé að vera annaðhvort mjög stór eða mjög lítil. «Í því að vera lítill felst mikill sveigjanleiki og snögg ákvarðanataka sem eru helstu styrkleikar íslensks atvinnulífs,» sagði Bjarni. Hann sagði það jafnframt mikilvægt að halda áfram á sömu braut, meðal annars með áframhaldandi lækkun skatta.
