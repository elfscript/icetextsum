Þjóðverjar hafa framleitt dísilfólksbíla um langt skeið og meira að segja tekið þátt í sportbílakeppnum á dísilbílum og farið með sigur af hólmi. Dísilvélarnar endast almennt betur en bensínvélar og það er yfirleitt ekki tiltökumál að kaupa dísilbíl sem ekið hefur verið yfir 200 þúsund km, enda nokkuð öruggt að vélin á eftir að endast að minnsta kosti annað eins,» segir Kolbeinn Blandon, framkvæmdastjóri hjá Diesel.is, sem sérhæfir sig í innflutningi á notuðum dísilbílum. 
Um 20.000 dísilfólksbílar á Íslandi
«Á síðasta ári voru 52% af öllum nýskráðum fólksbílum í Evrópu dísilbílar. Gert er ráð fyrir að þessi tala fari í 62%-64% á næsta ári. Hæsta hlutfall nýskráðra dísilbíla árið 2004 var í Austurríki, Frakklandi og Belgíu þ.e. 70%. Þetta er haft eftir Robert Bosch GmbH. Þess ber að geta að 2003 var 19.191 dísilfólksbifreið skráð í notkun á Íslandi. Í lok árs 2004 voru þær orðnar 20.889 sem er aukning upp á 8,2%. 
Fyrstu þrjá mánuði þessa árs hefur fjöldi dísilbíla aukist um 3% og ef fer sem horfir má búast við aukningu árið 2005 upp á minnst 14%,» segir Kolbeinn. 
«Þegar kemur að tæknilegum framförum og framtíðaráformum bílaframleiðenda er spáin sú að dísilvélin muni fara fram úr bensínvélinni í afli á næstu fimm árum og muni eyðslubilið aukast til muna. 
Um mitt sumar verður þungaskattur felldur niður af dísilfólksbílum. Í kjölfarið má gera ráð fyrir að dísilbílum fjölgi mjög á landinu, ekki síst vegna þess að dísilolía verður áfram ódýrari en bensín. Þar við bætist að dísilbílar eyða minna eldsneyti en bílar með bensínvélum svo sparnaðurinn verður umtalsverður,» segir Kolbeinn. 
Diesel.is flytur inn Höfðahöllin selur gamla bílinn
Diesel.is og Höfðahöllin eru dæmi um fyrirtæki sem hafa nú sameinast um að gera mönnum auðveldara að eignast dísilbíla. Diesel.is flytur inn notaða bíla bæði frá Evrópu og Bandaríkjunum og Höfðahöllin, sem er bílasala, tekur að sér að selja eldri bíla þeirra sem eru í bílakaupahugleiðingum. 
Kolbeinn og Rúnar Ólafsson, framkvæmdastjóri Höfðahallarinnar, segja að í gegnum tíðina hafi helsti dragbítur dísilbílsins verið aflleysi. «Á síðustu 10 árum hefur aflið í dísilvélinni aukist um allt að 75% og er svo komið að munurinn á milli dísil- og bensínvélar í hestöflum er ekki nema um 3% að meðaltali þegar kemur að fólksbílavélum. Ef hinsvegar er litið á mengun og eldsneytiseyðslu eru kostir dísilbílsins talsvert augljósari en gallar.» 
«Umhverfissjónarmið hafa gert það að verkum að mun meiri þungi þróunarvinnu bifreiðaframleiðanda er lagður í dísilvélina, og bendir allt til þess að dísilvélin sé það sem koma skal. Í hugum margra sem komnir eru af léttasta skeiði minnir dísilvélin á trukka eða traktora en slíkt er fjarri lagi í dag. Menn greina vart muninn á gangi góðrar dísilvélar og bensínvélar, svo ljúft er hljóðið í dísilvélinni. 
Það má geta þess að dísilbílar eru að meðaltali 50 kg þyngri en bensínbílar. Þessi þyngdarmunur er að mestu vegna hljóðeinangrunar og er því mun minna veghljóð í dísilbílum. 
Í Evrópu er langt síðan farið var að framleiða fólksbíla með dísilvélum og kunna Evrópubúar vel að meta vélarnar og kosti þeirra. Bandaríkjamenn hafa hins vegar enn ekki sætt sig við dísilvélar í fólksbílum, enda bensínið ódýrt þar á bæ. Bandaríkjamenn eru hins farnir að nota þær í stærstu gerðir af jeppum og pallbílum. Dísilbílum mun fylgja mikill sparnaður fyrir íslenskar fjölskyldur, enda verður æ algengara að tveir bílar séu á heimili. Eiginmaðurinn ekur um á jeppa og konubíllinn þarf að vera nægilega stór til þess að hægt sé að flytja börn og vörur milli staða. Góður skutbíll getur eytt allt upp í 20 lítra á hverja hundrað km en væri bíllinn með dísilvél yrði eyðslan e.t.v. 6-8 lítrar. Ef fer sem horfir að dísilolía verða 10% ódýrari en bensín eftir að þungaskatturinn hefur verið felldur niður og dísilbíllinn eyðir þar fyrir utan jafnvel helmingi minna en bensínbíll eru kostirnir augljósir.» 
Kolbeinn Blandon segir að Diesel.is muni flytja inn dísilbíla frá Þýskalandi, t.d. BMW, Benz, Volvo og Audi, en auk þess sé einnig hægt að fá aðrar þekktar en ódýrari tegundir á borð við Volkswagen Golf, Peugeot og Renault með dísilvélum. Að sjálfsögðu flytur Diesel.is einnig inn bíla frá Bandaríkjunum og búast má við að með sameiningu Chrysler- og Mercedes-verksmiðjunnar komi bandarískir fólksbílar á markað með dísilvélum. 
Vilja skapa heildarlausn
Diesel.is mun eiga á lager ýmsar gerðir innfluttra, notaðra bíla sem hægt er að skoða en síðan getur fólk komið með ákveðnar óskir og þá munu samstarfsaðilar Diesel.is erlendis finna bíla við hæfi. Sé bíll pantaður frá Evrópu er afgreiðslutíminn um þrjár vikur en einni til tveimur vikum lengri komi bíll frá Bandaríkjunum. Bíllinn er greiddur þegar hann er kominn til landsins. Inn á heimasíðu Diesel.is verður hægt að skoða betur kosti og galla dísilvéla. 
Markmið Höfðahallarinnar og Dísil.is, sem eru í sama húsi að Vagnhöfða 9, er að skapa heildarlausn fyrir þá sem vilja eignast bíl erlendis frá. Höfðahöllin, sem er almenn bílasala, mun annast sölu á bíl viðskiptavinarins á meðan Diesel.is sér um innflutning á nýrri bifreið. Hjá Höfðahöllinni og Diesel.is er áhersla lögð á góða þjónustu og innflutning og sölu á góðum, notuðum bílum. Allir innfluttir bílar eru skoðaðir erlendis áður en þeir koma til landsins og ábyrgðir eru í samræmi við íslensk kaupalög.
