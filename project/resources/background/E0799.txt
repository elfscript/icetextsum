FINNAR og Svíar tryggðu sér í gær sæti í undanúrslitum í íshokkíi karla, Finnar með því að leggja Bandaríkjamenn og Svíar með því að leggja Svisslendinga. Finnar mæta Rússum í undanúrslitum, en þeir unnu Kanada í gær og Svíar mæta Tékkum, sem lögðu Slóvaka í gær.
Sænsku konurnar í krulluliðinu eru komnar í úrslit, unnu Norðmenn í gær og mæta Sviss í úrslitaleik, sem vann Kanada. 
Svissnesku bræðurnir Philipp og Simon Schoch urðu í tveimur efstu sætunum í stórsvigi á brettum í gær. Philipp, sem er yngri bróðirinn, sigraði og varð þar með fyrsti snjóbrettamaðurinn til að verja ólympíutitil sinn, en hann sigraði einnig í Salt Lake. «Það er frábært að verja titilinn,» sagði Philipp um leið og hann faðmaði bróður sinn þegar úrslitin voru ljós. «Við ræddum aðeins saman fyrir úrslitaferðina og óskuðum hvor öðrum góðs gengis og sögðumst ætla að hafa gaman af ferðinni og að vonandi ynni sá sem betri væri í dag. Það var ég - fyrirgefðu Simon,» sagði Philipp. 
Frakkinn Roddy Darragon, sem er lítt þekktur, kom öllum á óvart í gær þegar hann varð annar í sprettgöngu karla. Þetta voru fyrstu verðlaun Frakka í skíðagöngu á Ólympíuleikum.
