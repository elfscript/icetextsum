HÆSTIRÉTTUR hefur staðfest úrskurð Héraðsdóms Reykjavíkur um að karlmaður sem grunaður er um innflutning á tæpum 7,7 kg af amfetamíni sæti áframhaldandi gæsluvarðhaldi. Héraðsdómur féllst á kröfu ákæruvaldsins um að gæsluvarðhaldið verði framlengt til 11. maí en Hæstiréttur stytti þann tíma til 4. maí.
Maðurinn var handtekinn í október á síðasta ári og hefur setið í gæsluvarðhaldi síðan. Hann er grunaður um að hafa staðið að skipu-lagningu, fjármögnun og kaupum á fíkniefnunum. Hann hefur neitað allri aðild að málinu og talið fram-komnar upplýsingar frá öðrum sakborningum rangar og ósannaðar. 
Hæstiréttur vísar til fyrri dóma þar sem fallist var á það með lögreglu að sterkur grunur væri fram kominn um að maðurinn hefði framið brot, sem að lögum gæti varðað allt að 12 ára fangelsi. Fram kemur, að mál mannsins hafi verið sent til ríkissaksóknara 30. mars sl. Eðli máls samkvæmt verði að leggja áherslu á að ekki verði óhæfilegur dráttur á ákvörðun um ákæru í málinu og það verði síðan rekið með viðhlítandi hraða. Því styttir Hæstiréttur gæsluvarðhaldið. 
Málið dæmdu hæstaréttardómararnir Árni Kolbeinsson, Ingibjörg Benediktsdóttir og Jón Steinar Gunnlaugsson. Jón Egilsson hdl. var verjandi en sækjandi Kolbrún Sævarsdóttir frá ríkissaksóknara.
