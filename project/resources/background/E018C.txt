STJÓRNMÁLAFLOKKAR sækjast eftir völdum, því án þeirra er ekki gerlegt að móta samfélagið. Í lýðræðisríki eru kosningar sú leið sem flokkar og einstaklingar hafa til að ná völdum. Þegar kjósendur standa frammi fyrir valkostum sem þeir verða að gera uppá milli velja þeir ýmist flokkinn, af vana og/eða vegna stefnu hans, eða einstakling sem þeir hafa hrifist af og vilja veita brautargengi. 
Samfylkingin hefur ekki rótgróið flokksfylgi, þar sem flokkurinn sem slíkur er ungur. Hann verður því að skírskota til kjósenda annaðhvort á grundvelli stefnu sinnar eða með sterkum leiðtogum sem hafa aðdráttarafl. Fyrir Samfylkinguna skiptir það því meira máli, en aðra alvöru flokka, að velja sér til forystu þann einstakling sem öflugastur er hverju sinni og líklegastur til að ná fram því markmiði sem að er stefnt. Það var nokkuð farsæl ráðstöfun þegar Össur Skarphéðinsson var kosinn formaður Samfylkingarinnar. Flokkurinn var þá í mótun og þurfti á að halda varkárni í stefnumótun og tillitssemi við mismunandi sjónarmið innan hans því nýju samherjarnir höfðu ekki alls fyrir löngu verið andstæðingar. 
Þetta hefur tekist. Flokkurinn er vel samstíga og reiðubúinn til að axla æðstu pólitísku ábyrgð, sem er að leiða ríkisstjórn. En áður en að því kemur þarf flokkurinn að vinna næstu kosningar og sá sigur verður að vera afgerandi, því annars fellur honum forystuhlutverkið ekki í skaut. 
Það er sannfæring mín að enginn leiðtogi Samfylkingarinnar sé hæfari til að leiða flokkinn til sigurs í næstu kosningum en Ingibjörg Sólrún Gísladóttir fyrrverandi borgarstjóri. Hún veit hvernig á að móta stefnu, laða fólk til samstarfs og vinna kosningar. Um hana hefur lengi leikið ára sigurvegarans. 
Í störfum hennar sem borgarstjóri í Reykjavík höfum við kynnst leiðtogahæfileikum hennar. Borgarstjóraferill hennar var glæsilegur. Það er hyggja mín að ferill hennar sem formaður Samfylkingarinnar verði ekki síður glæsilegur. 
Þess vegna styð ég hana í formannskjöri. Höfundur er hagfræðingur.
