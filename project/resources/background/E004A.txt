Það er nokkrum vandkvæðum bundið að negla niður bestu plötu Nick Cave. Þessi iðja poppfræðinga og tónlistaráhugamanna virðist í flestum tilfellum ganga nokkuð snurðulaust fyrir sig en svei mér þá - í tilfelli Cave koma nokkrar plötur til greina. Þetta er margslungið mál, svona rétt eins og maðurinn sjálfur.
Sumir vilja t.d. meina að Cave hafi aldrei gert betur en á fyrstu plötu sinni, From Her To Eternity (1984). Aðrir standa þá keikir við hina mjög svo myrkvuðu Your Funeral, My Trial (1986) og hvað með Kicking Against The Pricks sem kom út sama ár, ein flottasta tökulagaplata sem gerð hefur verið? 
Margir ræða líka um Tender Prey (1988), sem inniheldur hið ótrúlega «The Mercy Seat» en sú plata var síðasta stopp fyrir meðferð. Blixa Bargeld er grænn í framan á bakhlið plötunnar. Svo eru aðrir sem hrífast mjög svo af The Good Son (1990), fyrstu plötu eftir meðferð en endurkoma Cave var bara nokkuð glæst verður að segjast. Let Love In (1994) hefur maður oft heyrt nefnda og nú er nýjasta kenningin sú að besta platan hafi komið út á síðasta ári - tvöfalda settið Abbatoir Blues/The Lyre of Orpheus . 
Þetta er ekki einfalt mál en rökræðurnar sem þessu «vandamáli» fylgja eru hins vegar mjög skemmtilegar. 
Ein plata á þó einstakan sess í útgáfusögu Cave en hún kom út árið 1997. The Boatman's Call braut í bága við allt sem á undan hafði farið, virtist hreinlega detta af himnum ofan og það í bókstaflegri merkingu. Af plötunni stafar þægileg friðsemd og sátt sem var á þeim tíma nokkuð á skjön við það sem fólk átti að venjast frá þessari «píndu sál». Hryssingsleg umslagsmyndin gefur stórkostlega ranga mynd af innihaldinu. 
Cave hafði sannarleg lætt frá sér fallegum lögum í gegnum tíðina, en hryllingurinn og ljótleikinn virtist alltaf liggja til grundvallar þeim tónsmíðum. Boatman's Call er hins vegar uppfull af hjartnæmum, einlægum lögum sem eru bara falleg. 
Þannig hefst platan á hinu frábæra «Into my Arms», líklega fallegasta lagi sem Cave hefur samið. Lög eins og «People Ain't No Good» og "(Are You) The One That I've Been Waiting For?» ná þá álíka hæðum. Undirleikur The Bad Seed, hljómsveitar Cave, hefur sjaldan verið jafn smekklegur og á Boatmans Call , liggur einhvern veginn hljótt og örugglega undir einlægum og látlausum lagasmíðunum. Ekkert of eða van í gangi. Trúin - eitthvað sem hefur verið meginstef í verkum Cave um langa hríð - er þá afar nálæg á þessari plötu eins og merkja má t.d. glöggt í «There Is a Kingdom», sem vitnar beint í Tómasarguðspjallið. 
Frábær plata en er hún sú besta? Hver veit...og hverjum er ekki sama. Cave er eiginlega of kúl fyrir slíkt titlatog.
