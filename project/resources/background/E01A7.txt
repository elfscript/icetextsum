PÓST- og fjarskiptastofnun (PFS) kvað í gær upp þann úrskurð að Og fjarskipti hf. (Og Vodafone) hefðu ekki gætt jafnræðis í verðlagningu inn á farsímanet fyrirtækisins gagnvart Símanum. Um er að ræða verðlagningu á samtengingum, svonefndri fastanetsþjónustu á heildsölustigi og er fyrirtækinu gefinn 30 daga frestur til að sýna fram á með fullnægjandi gögnum að fyrirtækið hafi látið af þessari mismunun í verðlagningu. Að öðrum kosti muni stofnunin grípa til viðeigandi ráðstafana.
Sama gjald óháð því úr hvaða neti símtal er upprunnið
Síminn kvartaði til stofnunarinnar í október 2003 og taldi Og fjarskipti brotleg við fjarskiptalög þar sem fyrirtækið byði símtöl úr fastanetssímum viðskiptamanna sinna í smásölu yfir í eigið farsímanet á lægra verði en Símanum stæði til boða. 
Að mati forsvarsmanna Símans er hér um tímamótaúrskurð að ræða, sem varði verulega hagsmuni, skv. upplýsingum fyrirtækisins í gærkvöldi. 
Póst- og fjarskiptastofnun kemst að þeirri niðurstöðu að Og fjarskipti hafi umtalsverða markaðshlutdeild á markaði fyrir farsímaþjónustu og á því hvíli því sú skylda að gæta jafnræðis við svonefnda lúkningu símtala inn í farsímanet fyrirtækisins. Því sé skylt að taka sama gjald, óháð því úr hvaða neti símtalið er upprunnið. 
«Vodafone ber samkvæmt því að selja sínum eigin deildum lúkningu símtala í farsímaneti á sama verði og óskyldum aðilum,» segir m.a. í ákvörðunarorðum PFS. 
Kemur spánskt fyrir sjónir
Dóra Sif Tynes, lögfræðingur Og fjarskipta, segir að fyrirtækið sé að kynna sér niðurstöðu Póst- og fjarskiptastofnunar og fara yfir hvert framhaldið verður. Hún bendir á að sú ákvörðun hafi verið tekin á sínum tíma að Og Vodafone hefði umtalsverða markaðshlutdeild í farsímaþjónustu fyrirtækisins. Þessi ákvörðun hafi verið tekin í tíð eldri laga sem féllu úr gildi í júlí 2003 en skv. þeim var miðað við 25% markaðshlutdeild. «Þarna er því byggt á gamalli aðferðafræði sem felst ekki í nýju fjarskiptalögunum. Það kemur okkur því nokkuð spánskt fyrir sjónir að lagðar séu á okkur kvaðir samkvæmt þessum eldri lögum, þónokkuð löngu eftir að ný lög tóku gildi,» segir hún. 
Dóra Sif bendir einnig á að skv. núgildandi lögum beri Póst- og fjarskiptastofnun að framkvæma markaðsgreiningu sem eigi að leggja til grundvallar ef kvaðir eru lagðar á fyrirtæki. «Það er ekki að sjá neinn afrakstur af henni enn þá. Það hefði e.t.v. verið heppilegra að menn einbeittu sér að því að vinna eftir núgildandi lögum í stað þess að úrskurða samkvæmt eldri lögum.»
