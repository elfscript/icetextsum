Starfsemi Þýsk-íslenska viðskiptaráðsins gengur að stærstum hluta út á að liðka fyrir viðskiptum milli Íslands og Þýskalands og að veita upplýsingar um aðstæður í báðum löndum, sem gagnast þeim sem eiga viðskipti milli landanna. Kristín S. Hjálmtýsdóttir, framkvæmdastjóri ráðsins, segir að um 70% af þeim fyrirspurnum sem ráðinu berast komi frá Þýskalandi. Álagið hafi verið nokkuð stöðugt á umliðnum árum.
«Þetta er mjög skemmtilegt starf,» segir Kristín. «Fjölbreytnin er mikil og það hefur mikið að segja hvað það er gott að vinna með Þjóðverjum. Þeir eru upp til hópa mjög skipulagðir og ég held að ég hafi ekki komist hjá því að læra nokkuð í skipulagningu af þeim.» 
Þýska skipulagið
Kristín fæddist í Reykjavík árið 1963. Hún lauk stúdentsprófi frá Menntaskólanum við Sund árið 1983. Að námi loknu fór hún í hálfs árs ferðalag með þremur félögum sínum um Evrópu, Egyptaland og Ísrael, þar sem hún vann á samyrkjubúi í nokkurn tíma. 
«Það var í þessari ferð sem ég tók þá ákvörðun að fara í nám í útlöndum,» segir Kristín. «Áður en til þess kom var ég þó skráð í jarðfræði og landafræði við Háskóla Íslands í hálfan vetur. Ég verð þó að segja að Háskólakórinn átti hug minn frekar en námið. Kórinn fór í ferðalag til Hollands og fór ég þaðan beint til náms í Þýskalandi. Þetta var árið 1985. Þar lærði ég hagfræði og lauk meistaraprófi í þeim fræðum árið 1991.» 
Kristín var við nám í Þýskalandi í fimm ár en dvaldi þar samfellt í sjö ár. Að því loknu fóru hún og eiginmaður hennar, Kristján Kristjánsson hjá Kastljósi Sjónvarpsins, ásamt nýfæddri dóttur þeirra, til London, þar sem Kristján lauk sínu námi. Fjölskyldan kom heim til Íslands ári síðar, 1993. Þá var annað barnið á leiðinni, en þau hjón eiga nú fjögur börn, 14, 12, 6 og 2 ára. «Þetta er svona þýska skipulagið hjá okkur, stelpa, strákur, stelpa, strákur,» segir Kristín og hlær. 
Kristín var heimavinnandi í þrjú ár eftir heimkomuna frá útlöndum en vann þó ýmis störf utan heimilis eftir því sem aðstæður leyfðu, meðal annars hjá hagfræðideild Seðlabankans. Hún tók svo við starfi framkvæmdastjóra Þýsk-íslenska viðskiptaráðsins á árinu 1996. 
Snúast í kringum börnin
Aðspurð hvað hún geri utan vinnutíma segir Kristín að það sé fjölmargt. Þau hjónin snúist mikið í kringum börnin og þeirra áhugamál. Eldri börnin æfi skíði, spili fótbolta með Þrótti og séu að læra á hljóðfæri, fiðlu og klarinett. «Við keyrum þau á skíðaæfingar og erum með þeim í fjalli. Og KSÍ hefur mikið að segja um hvernig við skipuleggjum sumarfríin okkar, því fótboltamótin ráða nokkuð ferðinni á sumrin. Svo prjóna ég og les töluvert. Ég prjóna á börnin og lítillega einnig fyrir aðra. Eldri börnin gera það ekki nema stundum fyrir móður sína að klæðast því sem ég hef prjónað fyrir þau, en það er hins vegar auðveldara að stýra yngri deildinni á heimilinu í þessum efnum.» 
Varðandi lesturinn segist Kristín í raun lesa nánast allt, skáldsögur, bækur um samfélagsleg efni og fjölmargt fleira. Hún reyni einnig að fylgjast með þýskum bókmenntum. «Þá á ég nokkra hillumetra af bókum um konur í arabaheiminum. Á tímabili las ég nánast ekkert annað.» 
Kristín segist lítillega hafa verið að daðra við golfíþróttina, þótt það sé ekki komið á það stig að hægt sé að tala um áhugamál. «Stefnan er hins vegar tekin á það að gera golf að áhugamáli þegar fram líða stundir,» segir hún. 
Vinir og vandamenn Kristínar, sem blaðamaður hafði samband við, sögðu að hún væri ákaflega traust og hörkudugleg. Hún sé ávallt hress og glöð og mjög góður vinur. Þá sé hún sérstaklega viljug að halda tengslum við þá sem hún hefur kynnst á lífsleiðinni og hafi gaman af því að fá fólk til að koma saman og hittast yfir mat. Kristín sé sú sem heldur utanum vinahópana og fær fólk til taka þátt í alls kyns uppákomum, stórum sem smáum. 
gretar@mbl.is
