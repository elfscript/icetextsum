FERÐIR skólaskipsins Drafnar eru hafnar. Verkefnið verður starfrækt í um 30 daga á árinu 2005 og verða farnar 2-3 ferðir á dag - flestar frá Reykjavík, en einnig er stefnt að því að skipið fari hringferð um landið í nóvember. Sjóferðirnar eru ætlaðar nemendum 9. og 10. bekkja grunnskóla og er markmið verkefnisins að veita þeim tækifæri til að fara í ferð með fullbúnu veiðiskipi og kynnast margvíslegum störfum um borð, siglingatækjum, veiðarfærum, rannsóknum á hafinu og lífríki þess og síðast en ekki síst sjávarlífverum og líffræði þeirra.
Rekstur skólaskipsins Drafnar hófst árið 1998, á ári hafsins. Verkefnið er unnið í samstarfi sjávarútvegsráðuneytis, sem fjármagnar verkefnið, Fiskifélags Íslands sem kynnir verkefnið og skipuleggur ferðir og Hafrannsóknastofnunarinnar sem sér um fræðslu um borð. Þá er verkefnið einnig styrkt með beinni fjárveitingu af fjárlögum. Dröfn RE 35 var áður rannsóknaskip í eigu Hafrannsóknastofnunarinnar, en á dögunum var samið við nýja eigendur um leigu á skipinu og aðkomu skipstjóra og áhafnar að verkefninu. Skólaskipið Dröfn hefur notið mikilla vinsælda frá því verkefnið hófst og hafa nemendur sýnt lífríki hafsins og vinnunni um borð mikinn áhuga.
