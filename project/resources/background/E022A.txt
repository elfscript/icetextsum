Eftir Brján Jónasson brjann@mbl.is SAMKOMULAG náðist seint í gærkvöldi um samstarf þeirra tveggja aðila sem undanfarna daga hafa tekið við skráningum einstaklinga, sem hafa áhuga á að taka þátt í kaupum almennings á Símanum. Reiknast forsvarsmönnum verkefnisins til að stutt sé í að þær upphæðir sem lofað hefur verið nái 10 milljörðum króna.
Ingvar Guðmundsson framkvæmdastjóri opnaði að eigin frumkvæði skráningarsíðu á Netinu þegar ljóst var að mikill fjöldi fólks hefði hug á því að taka þátt í kaupum á hlut í Símanum. Aðspurður segir hann að hann hafi sett upp sitt skráningarkerfi til þess að almenningur gæti skráð sig hjá óháðum aðila þar til það kæmi í ljós hver væri best til þess fallinn að leiða verkefnið. 
Nú segir Ingvar komið í ljós að Agnes Bragadóttir og Orri Vigfússon séu vel til þess fallin að veita verkefninu forstöðu, og því muni hann veita þeim aðgang að þeim lista sem hann hefur safnað og bjóða þeim liðveislu sína í framhaldinu. «Mér líst mjög vel á þetta samstarf, þetta eru aðilar sem eru að vinna þetta af miklu kappi og miklum hug. Þetta samstarf eykur líkurnar verulega á því að þetta gangi allt saman upp, og ég hef fulla trú á því að þetta muni gera það,» segir Ingvar. 
Rætt við fjárfesta
Mikið var um að vera hjá Agnesi og Orra í gær, og ræddu þau m.a. við lánastofnanir og fjárfesta sem hafa hug á samstarfi við stóran hóp almennings í kaupum á hlut í Símanum. Orri segir trúlega þörf á því að ganga til samstarfs við einhverja fjársterka aðila til þess að ekki séu eingöngu mjög smáir aðilar á bak við tilboðið í Símann, en segir of snemmt að gefa upp hverjir komi til greina, og við hverja hafi verið rætt. 
Orri tekur fram að enn sem komið er sé ekki um eiginlega hlutafjársöfnun að ræða, enda ekki búið að stofna lögformlegt félag sem geti staðið í slíku. Hann reiknar með því að farið verði að vinna að stofnun slíks félags næstu daga, og hugsanlega geti stofnfundur farið fram fljótlega. Þá fyrst geti eiginleg söfnun hlutafjár hafist. Aðspurður segir Orri að ekkert nafn sé komið á þennan hóp áhugafólks ennþá. 
Símanúmer fyrir þá sem ekki nota tölvu
Meðal þess sem nú er unnið að er að fá símanúmer sem hægt verður að hringja í og koma upplýsingum á framfæri, enda segir Orri ljóst að fjöldi fólks hafi ekki aðgang að tölvu en hafi samt áhuga á því að taka þátt í kaupum á hlut í Símanum. 
Spurður hvað verði um þann kostnað sem verður við undirbúning tilboðsins, ef ekkert verður af kaupum á hlut í Símanum einhverra hluta vegna, segir Orri að reynt verði að halda kostnaði í lágmarki. Flestir sem vinni að þessu séu tilbúnir að gera það án endurgjalds verði það niðurstaðan. «Ég er daglega í ýmsum verkefnum hingað og þangað, og ef eitthvað gengur ekki upp þá greiði ég kostnaðinn. Þess vegna reynir maður að finna samstarfsmenn sem ekki eru dýrir sérfræðingar sem þarf að borga.»
