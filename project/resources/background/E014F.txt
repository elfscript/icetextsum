Las Hundrað ára einsemd og langaði að segja sögu; las bækur Fay Weldon og Sue Townsend og langaði að vera ísmeygilega fyndin, las Meistarann og Margarítu og langaði ... allt. Var unglingur og las bækur sem ég hafði tekið upp í laun eftir jólavinnu í bókabúð; þýðingarnar sem íslenskir útgefendur báru á borð. Bækurnar í bókaskáp mömmu glönsuðu minna: rykugar skræður á kjarngóðri íslensku og snjáðar kiljur á ensku, en meðal þeirra leyndust sérkennilega margar bandarískar skáldsögur sem voru ofboðslega djúsí, eins og Ragtime og Vassar-systur , sögur frá fyrri hluta tuttugustu aldar í Bandaríkjunum, vaðandi í mannlýsingum og seyðandi atburðum í kraumandi þjóðfélagi; djúpnærandi fyrir ungling. Svo varð maður eldri og byrjaði að leita í aðra bókaskápa til að vingsa út þá sem maður þóttist græða á, sumir jafnmikið í tísku og trendí fatahönnuðir: Ian McEwan, Haruki Murakami, Arto Paasilinna, Michael Houllebecq og bara alls konar lið. 
En eftir stendur skáldsaga úr bókaskáp mömmu sem ég vildi hafa skrifað sjálf, bók sem hefur fylgt mér síðan á unglingsárum og ég hef keypt ófá eintök af í nokkrum útgáfum: A Confederacy of Dunces (Aulabandalagið) - eftir Bandaríkjamanninn John Kennedy Toole. Hann var drjúgmenntaður í bókmenntum og byrjaði að skrifa söguna í herþjónustu þar sem hann kenndi spænskumælandi hermönnum ensku. Sagan var tilbúin árið 1963 en enginn vildi gefa handritið út, ekki frekar en The Neon Bible sem hann hafði skrifað sextán ára gamall. Til að gera langa sögu stutta þá framdi Toole sjálfsmorð árið 1969, aðeins þrjátíu og tveggja ára, eftir rifrildi við mömmu sína - og langa og stranga drykkju í niðurbældri samkynhneigð. Löngu síðar fann mamman handritið og loksins útgefanda til að gefa út þennan blaðabunka, útbíaðan í kaffiblettum. Bókin kom út árið 1980 og hlaut Pulitzer Prize-verðlaunin, enda einstök skáldsaga með eðalsöguhetjum og þar fer fremstur í flokki Ignatius J. Reilly, kynlífsfælinn tækifærispylsusali og hugsuður (svo stiklað sé á stóru), sem má segja að berjist við vindmyllur - eða bara yndislegt skítapakk. Hann er atvinnulaus í augum móður sinnar en vinnur óðamála að vanmetnum ritgerðarskrifum í þágu réttlætisins, lendir stöðugt upp á kant við aðra, stendur í miklum bréfaskriftum við róttæka og «kynóða» vinkonu sína og neyðist til að eyða dögum úti í spilltu samfélagi til að losna undan tuðinu í ómeðvitaðri og málhaltri móður sinni. Sögusviðið er New Orleans í öllu sínu litríki og söguhetjurnar skrautlegar og sérvitrar; svonefndar dreggjar samfélagsins, haltar í mannvitsbrekkunni með persónulegan talanda - en allar dýrðlegar. Veit ekki hvort er betra að kalla þessa bók satíru eða farsa, líklega er hún bæði og miklu meira. Kreðsnir lesendur geta kannski fundið strúktúrgalla eða einhvern tittlingaskít en þeir verða bara að tauta í barminn eins og Rögnvaldur Sigurjónsson píanisti í útvarpsþætti forðum daga: «Þarna hefði Beethoven getað gert aðeins betur ...!» Það er vonlaust að toppa Toole í djúpfyndninni, ekkert hefur fengið mig til að hlæja innilegar og frásögnin af Ignatius þegar hann fær vinnu við að gæta pylsuvagns fyrir öldung - og étur allar pylsurnar sjálfur. Eða þegar hann býsnast yfir ólifnaðinum í ráðsettri móður sinni sem er ýmist í vörn eða sókn. Í gegnum tíðina hef ég gert ófáar atlögur til að vera undir áhrifum frá þessari bók í mínum skriftum en án árangurs. Hún hefur þó kennt mér það sem margur veit; að til þess að vera fyndinn er nauðsynlegt að vera háalvarlegur, að farsinn er það sorglegasta af öllu, satíran eilífur harmur.
