Bretar eru miklir meistarar gamanþátta en nýjasta dæmið um það er Litla-Bretland ( Little Britain ). Þáttaröðin hefur göngu sína í Sjónvarpinu í kvöld en hún er höfundarverk grínistanna Matt Lucas (George Dawes úr Shooting Stars ) og David Walliams. Þeir «bregða sér í ýmissa kvikinda líki og kynna áhorfendum furður Bretlandseyja í stuttum grínatriðum. Í þáttunum er drepið niður fæti í skosku hálöndunum, farið um Wales og friðsælar enskar sveitir og í bæjarblokkir stórborganna þar sem friðsældin er ekki alveg eins mikil. Sögumaður tengir saman atriðin með fróðlegum athugasemdum um það sem fyrir augu ber,» segir í kynningu frá Sjónvarpinu.
Þetta eru sem sagt sketsa-þættir þar sem sömu persónunar koma aftur og aftur við sögu. Bretar eru meistarar þessa forms og má nefna hinn frábæra þátt The Fast Show (Johnny Depp er mikill aðdáandi og lék í lokaþættinum) og The Sketch Show , sem Stöð 2 hefur verið að sýna. 
Litla-Bretland hefur unnið til fjölda verðlauna. Hlutu þættirnir m.a. bresku grínverðlaunin (The British Comedy Award) árið 2003 sem besti nýi grínþátturinn og í fyrra voru Matt og David valdir bestu leikararnir og þátturinn besti grínþátturinn á sömu hátíð. 
Þættirnir voru upphaflega sýndir á BBC THREE í Bretlandi (endursýndir á BBC ONE) en búið er að sýna tvær þáttaraðir. Þeir hófu hinsvegar göngu sína í útvarpi á Radio 4. Höfundarnir segja að takmarkið hafi alltaf verið að koma þáttunum í sjónvarp. Þeir gerðu sér þó grein fyrir því að fyrst þyrftu þeir að sanna að þættirnir virkuðu í útvarpi. David segir í viðtali við BBC að útvarpið hafi verið góð leið til að komast að því hvaða sketsar virkuðu og hverjir ekki. 
Persónunar sem David og Matt hafa skapað eru fjölbreytilegar og eiga að endurspegla nútíma Bretland. Bretar eru meistarar í því að gera grín að sjálfum sér á meðan bandarískt grín gengur yfirleitt ekki eins langt. Í Litla-Bretlandi kynnast áhorfendur mörgum yfirgengilegum persónum eins og Daffyd, eina hommanum í þorpinu sínu (og hann vill ekki hafa það öðruvísi). Marjorie Dawes er rosaleg kona sem leiðir hóp fólks í baráttunni við aukakílóin og Emily Howard er sérstaklega ósannfærandi klæðskiptingur. Þarna kemur líka við sögu Bernard Chumley, eldri leikari sem hefur sérstaka þörf fyrir að losa sig við Kitty, systur sína. Dame Sally er rithöfundur rómantískra ástarsagna, sem minnir nokkuð á Barböru Cartland, nema hvað hún fær alls ekki nógu góðar hugmyndir. 
Höfundarnir segja að hugmyndirnar að persónum komi að mestu leyti úr þeirra eigin kolli þótt margar séu byggðar á fólki sem þeir þekki eða hafi verið sagt frá. 
Þættirnir eru teknir bæði á völdum tökustöðum og fyrir framan áhorfendur í myndveri. Hláturinn sem heyrist í þáttunum er því ekta hlátur en enginn dósahlátur. Matt segir þá vera svo fyndna að stundum hafi þeir þurft að lækka aðeins í hlátrinum svo hann verði ekki yfirgnæfandi. David segir að húmorinn í þáttunum höfði til það breiðs hóps og því virki hann fyrir framan áhorfendur. 
Leikstjóri Litla-Bretlands er Steve Bendelack en hann hefur leikstýrt öðrum breskum gamanþætti, sem hefur getið sér gott orð, The League of Gentlemen . Er það áreiðanlega ákveðinn gæðastimpill fyrir þá sem til þekkja. 
Svo virðist sem Bretar þurfi ekki að lifa lengur á fornri frægð Monty Python, Black Adder og Fawlty Towers hvað varðar góða gamanþætti því margir þessara nýju þátta hafa náð til áhorfendahópa utan Bretlandseyja. Skrifstofan ( The Office ) er þar fremst í flokki og verður gaman að sjá hvort íslenskir áhorfendur eigi eftir að heillast af stórskemmtilegu gríninu í Litla-Bretlandi . 
ingarun@mbl.is
