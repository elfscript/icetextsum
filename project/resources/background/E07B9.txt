HÉRAÐSDÓMUR Reykjavíkur hefur dæmt karlmann á fertugsaldri í þriggja mánaða skilorðsbundið fangelsi fyrir skjalafals og fjársvik. Hann var jafnframt dæmdur til að greiða málsvarnarlaun skipaðs verjanda síns, alls 241 þúsund krónur.
Falsaði víxla og borgaði ekki leigubíl
Maðurinn var ákærður fyrir að selja þrjá falsaða víxla, tvo sem námu 650 þúsund krónum og einn upp á 300 þúsund krónur, og fyrir að greiða skuld upp á 700 þúsund krónur með fölsuðum víxli. 
Hann var ennfremur ákærður fyrir að greiða ekki ökumanni leigubifreiðar ökugjald upp á 10 þúsund krónur fyrir ferð frá Leifsstöð á Keflavíkurflugvelli til Reykjavíkur. Ákærði játaði að hafa greitt skuldina með fölsuðum víxli, sem og að hafa ekki greitt leigubílstjóranum fyrir umbeðna ferð en neitaði sök fyrir sölu á víxlunum þremur. 
Í dóminum kemur fram að ákærði hafi verið reikull í framburði sínum og m.a. játað fyrir lögreglu að hafa falsað nafn sitt á víxilskjölin. Þótti ljóst að ákærði hefði afhent víxlana og verið kunnugt um að þeir væru falsaðir. 
Símon Sigvaldason héraðsdómari kvað upp dóminn. Verjandi mannsins var Hilmar Ingimarsson hrl. og sækjandi Guðjón Magnússon, fulltrúi lögreglustjórans í Reykjavík.
