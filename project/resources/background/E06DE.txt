HÉRAÐSDÓMUR Norðurlands eystra hefur sýknað fanga af ákæru fyrir að fá annan mann til að smygla 0,74 grömmum af hassi til sín í fangaklefa á Akureyri í desember á síðasta ári. Upp komst um smygltilraunina þegar lögreglan handtók aðstoðarmanninn í Helgamagrastræti skammt frá fangelsinu með hassið í fórum sínum.
Fanganum var gefið að sök að hafa fengið pilt til að smygla hassinu til sín í fangelsið. Hafði hann brotið gat á glugga í fangaklefa sínum og leitt snúru út um gatið, sem aðstoðarmaðurinn átti að líma efnið við. Fanginn ætlaði síðan að draga snúruna með efninu inn í fangelsið. 
Í dómi segir að af ákæru og öðrum gögnum málsins sé ljóst að efnin voru tekin af aðstoðarmanninum áður en til þess kom að hann reyndi að smygla þeim inn í fangelsið. Var ekki á það fallist með ákæruvaldinu að ákærði hefði með þessari háttsemi sinni gerst brotlegur við þau lagaákvæði sem vísað var til í ákæru. 
Freyr Ófeigsson dómstjóri dæmdi málið. Sækjandi var Eyþór Þorbergsson sýslufulltrúi.
