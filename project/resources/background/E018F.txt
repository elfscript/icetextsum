FYRIR Alþingi liggur frumvarp um gæðamat á æðardúni, samið af landbúnaðarráðuneytinu eftir að það fann sig knúið til að bregðast við athugasemdum við gildandi lög í úrskurðum Umboðsmanns Alþingis og ESA. Þær komu fram sl. ár vegna kvartana greinarhöfundar yfir samnefndum lögum sem eru frá 1970 og úrelt. Greinarhöfundur stundar dúnhreinsun, útflutning og hefur frá 2002 leitað heimildar landbúnaðarráðuneytis til að vinna æðardún erlendis því vinnslan krefst handavinnu. Staðsetning dúnvinnslu erlendis myndi spara kostnað, auka afköst, þjóna kaupendum betur með réttum afhendingartíma og þróaðri vöru, skila bændum hærra verði, skjótara uppgjöri.
Ráðuneytið hefur svarað neitandi, borið við að æðarræktarfélag og bændasamtök væru á móti, því þá yrði gæðaeftirliti, sem lögin kveða á um, ekki lengur komið við. Í símtölum greinarhöf. á sl.ári 5 við 4 af 5 stjórnarmönnum æðarræktarfélagsins, kom fram að 3 af 4 voru á því að þetta skyldi leyft enda þeir æðarbændur. Sá fjórði, formaðurinn, Jónas Helgason, var á móti en hann er dúnhreinsandi og því keppinautur og hafði neitað greinarhöfundi um fund með stjórninni til að kynna málið. Fimmti stjórnarmaðurinn er starfsmaður ráðuneytisins(!), ekki æðarbóndi. Á fundum greinarhöf. með bæði fráfarandi formanni bændasamtakanna, Ara Teitssyni og núverandi, Haraldi Benediktssyni, skildu báðir að frelsi ætti að ríkja til að staðsetja vinnslu dúns þar sem hagkvæmast væri. Báðir mæltu gegn frumvarpinu á búnaðarþingi en æðarbændur eiga þar sjálfir engan fulltrúa fyrir utan Jónas sem samdi frumvarpið. 
Umboðsmaður taldi núgildandi lög ekki krefjast fullvinnslu, heldur einungis viktunar, mats og framhóf sjónarmið greinarhöfundar að vélunninn dún mætti meta en af þeirri túlkun leiðir að dún mætti samkvæmt gildandi lögum flytja út til handvinnslu. ESA taldi ólöglega mismunum milli innlends og erlends markaðar felast í lögunum þar sem einungis væri krafist mats á dúni við útflutning. Frumvarpið er efnislega eins og gildandi lög nema inn er tekin krafa um mat á dúni til sölu innanlands, nokkuð sem í reynd verður ekki við komið þar sem þau viðskipti eru mest milli einstaklinga en fara ekki um tolleftirlit útflutnings. Frumvarpið tekur í engu tillit til þess að jafnvel óunninn æðardúnn fellur, samkvæmt ESA, undir ákvæði um frelsi í vöruflutningi innan EES og er frumvarpið því brot á EES reglum en ákvæði þess um fullvinnslu myndi loka á dúnvinnslu erlendis, þ.e. sérstaklega og endanlega fyrir hagræðingaráform greinarhöfundar. Aðrir höfundar frumvarpsins voru Árni Snæbjörnsson hlunnindaráðunautur bændasamtakanna sem misnotar aðstöðu sína, ræður bændum frá viðskiptum við greinarhöfund, en tveir bræður hans stunda í hjáverkum dúnhreinsun í samkeppni við greinarhöf. Einnig var keppinautur, Sigtryggur Eyþórsson forstjóri Xco, dúnútflytjandi, frumvarpshöfundur en Jónas vinnur dún fyrir hann.Ráðuneytið neitaði greinarhöfundi nefndarsetu en eftir jákvæðan fund með ráðherra árið 2002 þar sem hann vildi «leiðrétta hugsanlegt óréttlæti» laganna, kom neikvætt svarbréf og síðan hafa ítrekaðar beiðnir um fund með eða símtal við ráðherra verið árangurslausar. Þessir keppinautar voru ráðherraskipaðir í nefnd til að semja ný lög. 
Lögin eru óþörf og skyldu afnumin, það myndi mæta athugasemdum ESA. Almenn lög halda utan um starfsemina. Gæðamatið er án staðla, einungis skynrænt og matsmenn ómenntaðir. Léleg vara fer óhindrað út og kaupendur taka ekki mark á matinu, gagnslaust. Bændur fara til keppinautanna með ónýtan dún sem greinarhöfundur neitar að selja en þeir flytja út með gæðamati. Þeir 2 keppinautar greinarhöfundar sem eru frumvarpshöfundar hafa grunnskólann einan að baki en hann 6 ára háskólamenntun. Vinnslutækni þeirra er að stofni til sú sama og þegar greinin vélvæddist fyrir hálfri öld en höfundar eigin tölvuvædd hönnun. Um útflutningsvöru þeirra hafði kaupandi, Tokyo Revex, sem var vanur dúni frá greinarhöfundi þetta að segja: «Varðandi sýnið frá Xco, við höfum fundið mikið af óhreiningum í því, þar er of mikið af stráum, fjaðurstöfum, ryki o.s.frv., ef öll 150 kg eru í sama ástandi, eru þau óásættanleg fyrir okkur». Þetta magn hafði þegar hlotið gæðamat til útflutnings og var síðar flutt út. Framfarir verða fyrir tilstilli markaðsafla í samkeppni, ekki með lagboði. 
Gildandi lög krefjast þess að matsmenn undirriti drengskaparheit. Skyldi það nú drengskapur af landbúnaðarráðherra og ráðuneyti að hleypa einum aðila á samkeppnismarkaði, teimi sem státar af framangreindu, í að semja frumvarp gegn hagræðingaráformum tæknivædds keppinautar? Með hliðstæðum lögum mætti færa hestakerru markaðsburði yfir vörubíl og þjóðina aftur í sauðskinnskó. Ekki þurftu Plastprent, Hampiðjan, 66°N og BYKO að sæta lagasmíð keppinauta þegar þau nýttu sér EES og opnuðu útibú í Eystrasaltsríkjunum. Greinarhöfundur hefur þegar ráðið fólk og leigt húsnæði þar til dúnvinnslu í sumar, gerir enda ekki ráð fyrir að Alþingi samþykki brot gegn EES. Höfundur er iðnrekandi.
