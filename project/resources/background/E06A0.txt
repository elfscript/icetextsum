SIGURÐUR Eyþórsson, framkvæmdastjóri Framsóknarflokksins og formaður nefndar um lagaumhverfi stjórnmálasamtaka, svarar grein minni, «Fjármál stjórnmálaflokkanna» sem birtist sunnudaginn 5. febrúar sl. Grein Sigurðar nefnist «Um fjármál stjórnmálaflokka» og birtist í Morgunblaðinu föstudaginn 10. febrúar síðastliðinn. 
Er velta sama og kostnaður?
Sigurður ber mér undirrituðum á brýn ýmsar rangfærslur sem mig langar til að leiðrétta, enda virðist hann ekki átta sig á ýmsum mikilvægum staðreyndum þó svo hann ætti að vita betur. Eitt grundvallaratriði er að hann virðist rugla saman veltu og útgjöldum. Nú var kostnaður VG 15-16 milljónir og flokkurinn millifærir fjárhæðina til kjördæmisfélaganna þar sem kostnaðurinn fellur til. Sigurður leggur tölurnar saman enda fær hann kostnað VG tvöfalt hærri en raunverulegur kostnaður þess flokks var í síðustu þingkosningum. Ef greiddur er rafmagnsreikning upp á 10.000 krónur og bankareikningur notaður við að millifæra, þá verður veltan 2 sinnum þessi fjárhæð í heimilisbókhaldi. Gjöldin eru eftir sem áður fjárhæðin sem greidd er og þau verða ekki hærri svo framarlega sem vextir og annar kostnaður bætist ekki við. Því er auðvelt að hrekja meintar «rangfærslur» mínar um kostnað flokkanna við síðustu þingkosningar. 
Skuldir Framsóknarflokksins
Sigurður kveður að undirritaður fari með rangt mál um að greiddar hafi verið skuldir Framsóknarflokksins. Mjög erfitt er að kynna sér fjármál þeirra flokka sem nú mynda ríkisstjórn en í ræðu formanns Framsóknarflokksins á síðasta flokksþingi má skilja að kosningaskuldir séu engar. 
Reglur um fjármál stjórnmálaflokka í stjórnarskrá
Önnur mjög alvarleg gryfja sem framkvæmdastjóri Framsóknarflokksins fellur í snýr að stjórnmálaflokkunum og stjórnarskrá. Skynsamlegar og virkar reglur um starfsemi og fjármál stjórnmálaflokka ber að setja í stjórnarskrá íslenska lýðveldisins. Sigurður kveðst ekki hafa «rekist á nokkur dæmi þess, að þær séu bundnar í stjórnarskrá». 
Nú verð eg aftur að fullyrða að Sigurður sé ekki nógu vel að sér í þessum málum þó hann sé formaður nefndar um lagaumhverfi stjórnmálasamtaka. Ekki er mér kunnugt um hvaða stjórnarskrár Sigurður hefur lesið og kynnt sér, en greinilegt er, að hann hefur ekki lesið þá evrópsku stjórnarskrá sem verður að telja með þeim bestu og nútímalegustu í Evrópu. 
Reynsla Þjóðverja
Þjóðverjar hafa lent tvívegis í þeim ógöngum að sitja uppi með ríkisstjórnir sem leitt hafa þær út í mjög alvarlegar gönur með stríði, ríkisgjaldþroti og öllum þeim verstu mannlegum vandræðum sem hugsast getur. Eftir tvær heimsstyrjaldir settust þýskir stjórnmálamenn niður, kölluðu til bestu og vitrustu vísindamenn og stjórnvitringa til að semja nútímalega stjórnarskrá sem gilda skyldi í Þýskalandi. Minnugir um allar þær ógöngur þegar auður, ofstæki og mannfyrirlitning fara saman, var ákveðið að koma í veg fyrir að slíkt gæti nokkurn tíma aftur endurtekið sig, að auðmenn gætu nánast «keypt» sér «vinsamlega» stjórnmálamenn til þess að þessir sömu auðmenn og iðnjöfrar gætu skarað að sinni köku. Mjög sterk fjármálatengsl voru t.d. milli Kruppveldisins og annarra þýskra iðnjöfra við nasistaflokk Hitlers. 
Við skulum líta á 21. grein þýsku stjórnarskrárinnar. Nú vil eg taka fram, að hér á eftir er ekki við þýðingu löggilts skjalaþýðanda að styðjast en við endurskoðun íslensku stjórnarskrárinnar væri þörf á að bestu stjórnarskrár heims væru þýddar. 
1. Stjórnmálaflokkarnir taka þátt í mótun pólitísks vilja þjóðarinnar. Stofnun þeirra er frjáls. Innra skipulag þeirra verður að samsvara lýðræðislegum grundvallarreglum. Þeir verða að gefa opinbera skýrslu um uppruna og notkun fjármuna sinna sem og eigna. 
2. Flokkar sem samkvæmt markmiðum þeirra eða athöfnum stuðningsmanna þeirra stefna að því að skaða eða afnema frjálst og lýðræðislegt grunnskipulag eða stefna tilveru Sambandslýðveldis Þýskalands í hættu samrýmast ekki stjórnarskránni. Hvort flokkur samrýmist stjórnarskránni ákvarðar Stjórnlagadómstóllinn. 
3. Nánari ákvæði skulu vera í sambandslögum. 
Hér eru settar fram mjög mikilvægar grundvallarreglur er varða þróun og viðgang lýðræðis í Þýskalandi. Textinn skýrir sig sjálfur og má finna hann á heimasíðu þýska sambandsþingsins: http://www.bundestag.de/parlament/gesetze/grundgesetz/index.html 
Einnig er stjórnarskrá Sambandslýðveldisins Þýskalands og fleiri ríkja á slóðinni: http://www.stjornarskra.is/Kraekjur/ 
Bæta mætti við nýjustu stjórnarskrá Suður-Afríku lýðveldisins er Nelson Mandela átti mestan þátt í að semja, stjórnarskrá sem er ein sú allra merkasta og stjórnarskrárnefndin á að skoða og tileinka sér við endurskoðun þeirrar íslensku. 
Misskilningur og jafnvel rangfærslur eru alltaf illa séðar. Mín skoðun er sú, að gera megi auknar kröfur til framkvæmdastjóra Framsóknarflokksins og formanns nefndar um lagaumhverfi stjórnmálasamtaka að hann kynni sér betur þau mál sem honum hefur verið trúað fyrir áður en hann geysist öðru sinni fram í fjölmiðlum og vænir samborgara sína um að þeir fari með staðlausa stafi. Höfundur er áhugamaður um betra lýðræði á Íslandi. 
esja@heimsnet.is
