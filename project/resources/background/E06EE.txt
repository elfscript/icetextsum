Í ár eldar hin franska Flora Mikula fyrir gesti Holtsins á Food and Fun. Hún þykir einn besti kvenkokkur Frakklands og besti próvensalski kokkurinn í Evrópu. Hún rekur nú hinn glæsilega veitingastað Flora, sem stendur við Champs-Elysée í París. Flora Mikula er fædd í Suður-Frakklandi, og lærði af ömmu sinni eldamennsku og allt um undur próvensalskra matvæla. Í dag er hún ein af fáum kvenkokkum sem þora að ráðast á það karlavígi sem heimur matreiðslunnar er. En þegar hún sótti um í kokkaskólanum var henni sagt að hún gæti kannski orðið þjónn. Hún varð þó fljótt best í bekknum og hefur unnið á hágæða veitingastöðum í Provence-héraði, París, London, frönsku rívíerunni og New York.
Flora Mikula segir háklassa matargerðarlist ekki vera spurning um verð, og við eitt fallegasta breiðstræti heims býður hún upp á þriggja rétta málsverð á mjög viðráðanlegu verði. 
«Food and fun er alveg frábær kynning fyrir Ísland og íslenskt hráefni,» segir Styrmir Karlsson, yfirmatreiðslumaður á Holtinu, sem bætir við að íslenskir kokkar hafi farið til Washington fyrr á árinu til að kynna íslenska matargerðarlist. Þetta verður í þriðja sinn sem Styrmir starfar með Floru, og þekkir hana orðið mjög vel. «Maturinn hennar er mjög fjölbreyttur og það er mjög skemmtilegt hvernig krydd hún notar. Bæði dæmigerð Miðjarðarhafskrydd, líka arabísk frá Norður-Afríku og alla leið til Kúveit. Maturinn er bæði mjög sérstakur og góður, og hún kemur alltaf á óvart,» segir Styrmir. 
- Lærið þið mikið af því að fá hana í heimsókn? «Já, það er ekki spurning. Holtið fær reglulega gestakokka í heimsókn, sem allir gefa okkur nýja sýn á listina. Það er þannig í þessum geira að við kokkarnir lærum hver af öðrum og hættum aldrei að læra,» segir Styrmir sem líst mjög vel á matseðilinn hennar. «Það er gaman að hún skuli nota risotto í eftirrétt. Saltfisksbrandöðuna ætlar hún að matreiða á fjóra vegu, og nautið er líka mjög spennandi hjá henni.» 
matseðill
Reyklaxavorrúlla, rækjur og síld í ansjósusósu
og síldarkavíar 
Saltfisksbrandaða á fjóra vegu, galetta, djúpsteikt, 
carpaccio og froða 
Smakkað á íslensku nauti 
súrsætt brjóst, harissakrydduð steik, uxahali með merg, kartöflumauk, rauðrófur og Jerúsalem ætiþistlar 
Heslihnetu-risotto með nutella-ís og Baileys shake
