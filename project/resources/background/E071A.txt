Það hefur sýnt sig að íslenskt hráefni stendur fyllilega jafnfætis erlendri matvöru. Mjólkurafurðirnar eru í sérflokki, osturinn og annað góðgæti sem unnið er úr fersku, íslensku mjólkinni er sér á parti og margir halda því einnig fram að íslenska súkkulaðið sé best í heimi. Notum þetta góða hráefni og gerum okkur glaðan dag t.d á bolludaginn.
Það er ekki mjög flókið að baka vatnsdeigsbollur ef maður fer nákvæmlega eftir leiðbeiningunum. Góð regla er að opna aldrei ofninn á meðan á bakstri stendur því þá geta bollurnar fallið. Fylgist vel með bollunum í gegnum glerið á ofninum og takið þær ekki út fyrr en þær virðast alveg tilbúnar. Vatnsdeigsbollur eru léttar og bragðgóðar og henta með nánast hvaða fyllingu sem er.
Hefðbundin fylling í bolludagsbollur er sulta og þeyttur rjómi og súkkulaðiglassúr smurður yfir. 
Hér eru hins vegar nokkrar tillögur að fyllingu sem gætu komið bragðlaukunum á óvart og kætt þá sem vilja breyta örlítið til. Þá er tilvalið að leggja bollurnar á bakka eftir að þær hafa verið skornar í tvennt og raða síðan rjóma, sultum og kremi af ýmsum gerðum á annan bakka, því þá geta allir sett fyllingu á bollurnar við sitt hæfi. 
Umsjón Rut Helgadóttir. Myndir Arnaldur Halldórsson
