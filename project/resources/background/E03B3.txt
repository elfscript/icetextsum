STJÓRNVÖLD í Frakklandi og Þýskalandi heimta hærri flugvallarskatta af farþegum sem fljúga til Íslands og annarra EFTA-ríkja en af farþegum sem fljúga til aðildarríkja Evrópusambandsins. Auk þess verða hinir fyrrnefndu að þola meiri álögur af öðru tagi. Þetta kemur fram í Stiklum, vefriti viðskiptaskrifstofu utanríkisráðuneytisins.
Þar segir að bæði Evrópudómstóllinn og EFTA-dómstóllinn hafi komist að þeirri niðurstöðu að slík mismunandi álagning gjalda í farþegaflugi samræmist ekki reglum EES. Hins vegar hafi Icelandair nýlega vakið máls á þessu við íslensk stjórnvöld og telur flugfélagið að með þessari skattheimtu sé augljóslega verið að mismuna farþegum eftir því hvert ferð þeirra er heitið innan Evrópska efnahagssvæðisins. 
Gjaldið verði afnumið
Haft er eftir Grétari Má Sigurðssyni, skrifstofustjóra viðskiptaskrifstofu, að utanríkisráðuneytið hafi tekið þetta mál upp við sendiráð Þýskalands og Frakklands hér á landi og óskað eftir því að þessi mismunun í gjaldtöku verði afnumin. 
«Sendiráð okkar í Berlín og París munu jafnframt bera málið upp við stjórnvöld í þessum ríkjum. Þá munum við vekja máls á þessu eftir öðrum leiðum og leggja áherslu á að farþegar sem fljúga til Íslands frá þessum aðildarríkjum EES þurfi ekki að sæta mismunun af þessu tagi,» segir Grétar Már.
