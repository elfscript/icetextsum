SBK hefur í byrjun næsta mánaðar útsýnisferðir um Reykjavík með tveggja hæða strætisvagni. Ekið er á klukkustundar fresti frá Lækjartorgi og farið framhjá helstu ferðamannastöðum borgarinnar.
SBK sem rekur hópferðabifreiðar í Reykjanesbæ stendur fyrir útsýnisferðunum í samvinnu við Kynnisferðir hf. Keypt var einkaleyfi á viðskiptahugmyndinni af bresku fyrirtæki sem stendur fyrir slíkum ferðum í sextíu borgum í Bretlandi, víða um Evrópu og á nokkrum fleiri stöðum í heiminum. Keyptir hafa verið til landsins tveir tveggja hæða útsýnisvagnar til að nota í verkefnið. 
«Ferðafólk þekkir þetta fyrirkomulag frá erlendum borgum. Margir hafa þann sið að byrja á því að fara slíkan hring þegar þeir heimsækja nýja borg til að átta sig á helstu stöðum. Þetta hefur alveg vantað hér,» segir Einar Steinþórsson, framkvæmdastjóri SBK. 
Vagnarnir fara á klukkustundarfresti frá stæði við Lækjargötu hjá Arnarhóli og hring um bæinn, meðal annars fram hjá Þjóðminjasafninu, Perlunni, Kringlunni, Laugardalnum og Hallgrímskirkju. Farþegarnir fá heyrnartól til að hlusta á leiðsögn og geta valið um átta tungumál. Ferðin tekur klukkustund. Farþegarnir geta farið úr vagninum á hvaða viðkomustað sem er og sömuleiðis komið í hann hvar sem er á hringnum. Boðið verður upp á útsýnisferðirnar út sumarið.
