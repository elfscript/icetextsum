Það var kominn tími á kaffisopa hjá næturvörðunum í ráðuneytinu, vaktin að klárast og nóttin búin að vera heldur róleg. Fóru félagarnir tveir að ræða um daginn og veginn, um leið og þeir skiptust á neftóbaki.
«Nú er Georg að byrja í dag. 
Georg, áttu við þennan margumtalaða Gogga? 
Já. 
Var það í dag, já? Blessaður strákurinn. Ekki vildi ég vera í hans sporum. Allir á móti honum. Meira að segja stöðumælaverðirnir. Ég hitti einn hérna úti í gær, sem sagði að þeir ætluðu að sekta hann hvar sem er, hvenær sem er og fyrir hvað sem er. 
Ja, hérna, þeir eru alltaf jafnvaldmannslegir. 
En hvernig var þetta með hann Gogga, af hverju í ósköpunum sótti hann um þetta starf? Sá hann ekki í hendi sér að þetta væri vonlaust mál frá upphafi? Ekkert nema reynsluboltar að sækja um, hoknir af reynslu, eins og Gaupi hefði sennilega orðað það. Ég skil ekkert í drengnum, það mætti halda að hann væri haldinn sjálfseyðingarhvöt. 
Mér skilst að hann hafi verið eindregið hvattur til að sækja um. 
Hvattur til þess? 
Já. 
Hverjir stóðu í því? 
Einhverjir vinir hans hérna í ráðuneytinu. Þeir sögðust vera að leita að ungum og ferskum manni, sem myndi hressa upp á ímynd ráðuneytisins. Sögðu hann vera þann eina rétta. Mér skilst að hann hafi fallist á að senda inn umsókn með því skilyrði að þeir myndu tryggja að hann fengi starfið, sama hvað á myndi ganga, jafnvel þótt allt færi á annan endann í þjóðfélaginu. 
Mér þykir þú segja fréttir. Getur verið að Goggi sé flokksbundinn? 
Ekki svo ég viti, en það halda það allir. Hann var sagður gallharður Framari og þá héldu sennilega allir að hann hlyti að vera framsóknarmaður. Ég vissi ekki betur en að hann hefði bara alist upp í Safamýrinni. Kannski er enginn munur á Fram og Framsóknarflokknum, hvorugur virðist geta fallið. Hvort sem það eru kosningar eða síðustu umferðirnar í boltanum, alltaf rísa þeir upp aftur.» 
Var nú kominn mikill næturgalsi í félagana, sem hlógu dátt þegar hér var komið sögu. En áfram héldu þeir spjallinu og fengu sér meira í nefið. Í útvarpinu ómaði morgunvaktin en enginn var mættur í ráðuneytið. Starfsmennirnir höfðu sem oft áður verið í kokteilboði kvöldið áður. Í þetta sinn var það Síminn sem bauð, svona í kveðjuskyni. 
«Við hvað hefur Goggi þessi starfað? 
Síðast þegar ég vissi var hann að selja saltfisk í Kolaportinu, sem fiskvinnsla afa hans verkar austur á fjörðum. Mér skilst að hann Goggi sé harðduglegur og var farinn að ráða til sín menn í vinnu, var bara kominn með mannaforráð, drengurinn. Salan var líka orðin slík að hann var kominn í smáútflutning til Asíu. 
Hvað hafa þeir að gera með fisksala í þetta starf? Er þörf á einhverjum sölu- eða markaðshæfileikum? 
Ja, það er góð spurning. Það má alltaf reyna að selja ráðherranum góða hugmynd eða fara nýjar leiðir. 
Hvað er annars Goggi gamall, hann er nú ekki hár í loftinu? Svo afskaplega ungur að sjá, með barnslegt andlit og brilljantín í hárinu. 
Það er nefnilega það magnaða við þetta allt saman, hann er ekki kominn með bílpróf. 
Ekki kominn með bílpróf? 
Nei, hugsaðu þér. 
Hvernig á hann þá að geta sinnt starfinu og ekið ráðherrabílnum? 
Þeir hljóta að redda því einhvern veginn, hann ætti alla vega að geta byrjað í æfingaakstri hjá ráðherranum. 
Svo væru þeir líka vísir með að segja að þetta væri allt saman aprílgabb. Bara til að æsa liðið upp og komast í heimsfréttirnar. Nógu eru hinir umsækjendurnir æstir, sumir ætla í mál við ríkið. Flestir eru þeir reynslumiklir, skilst mér, og nokkuð eldri en Goggi, nokkrir meira að segja komnir með meirapróf. Einn er búinn að segja upp sem bílstjóri utanríkisráðherra, farinn að keyra hjá Hreyfli. 
Aprílgabb, segirðu. Alveg rétt, það er 1. apríl í dag. En þeir geta nú varla verið svo óforskammaðir að halda að hægt sé að plata heila þjóð. 
Auðvitað er þetta ekkert annað en aprílgabb, ef maður hugsar betur út í það. Við ættum kannski að búast við mannfjölda hérna fyrir utan ráðuneytið í morgunsárið sem hefur látið plata sig. Ef þetta er ekki aprílgabb þá stefnir þetta í eitt allsherjar klúður. Próflaus fisksali ráðinn ráðherrabílstjóri! Sérðu ekki fyrirsagnir blaðanna fyrir þér? Ég trúi því bara ekki að þetta eigi eftir að gerast. Okkur hlýtur að vera að dreyma.» 
Nú hafði svefngalsinn náð hámarki hjá félögunum, enda klukkan orðin átta og vaktin búin, sem og tóbakið og kaffið. Þeim brá svolítið þegar þeir heyrðu létt bank á dyrnar baka til. Á tröppunum stóð ungur maður, eilítið skömmustulegur á svip, uppáklæddur með bindi og vatnsgreitt hár aftur á hnakka: 
«Sæll. Georg heiti ég, kallaður Goggi, nýi ráðherrabílstjórinn. Ég átti að mæta hérna klukkan átta.» 
Björn Jóhann Björnsson
