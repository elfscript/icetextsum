SKÓLAHLJÓMSVEIT Kópavogs var stofnuð á haustmánuðum 1966, en stofnandi sveitarinnar var Björn Á. Guðjónsson trompetleikari og stjórnaði hann hljómsveitinni óslitið fram til ársins 1993, þegar Össur Geirsson núverandi stjórnandi tók við. Að jafnaði eru um 140-150 hljóðfæraleikarar í Skólahljómsveit Kópavogs á hverjum vetri og er þeim skipt í þrjár sveitir eftir aldri og getu. Í A-sveit eru yngstu hljóðfæraleikararnir, úr 4.-6. bekk grunnskóla, í B-sveit nemendur úr 6.-8. bekk og í C-sveitinni eru krakkar úr 8.-10. bekk auk nokkurra eldri félaga.
Össur segir hljómsveitirnar gegna veigamiklu hlutverki í bæjarsamfélaginu og koma þær oft fram á hátíðum og athöfnum í bænum, en að jafnaði koma sveitirnar fram um 90 sinnum á ári. «Að sjálfsögðu er síðan alltaf spilað í skrúðgöngum 17. júní og sumardaginn fyrsta og hljómsveitirnar koma mjög oft fram í grunnskólunum,» segir Össur. 
Fyrsta alþjóðlega keppnin framundan
Á hverjum vetri eru haldnir tvennir stórir tónleikar, svokallaðir haust- og vortónleikar. Össur segir að á hausttónleikunum sé efnisskráin gjarnan í léttari kantinum og með ákveðnu þema en á vortónleikunum er leitast við að leika viðameiri efnisskrá, oft með erfiðum tónverkum sem búið er að æfa meira eða minna allan veturinn. Vortónleikarnir hafa síðustu ár verið haldnir á Háskólabíói og verið mjög glæsilegir, að sögn Össurar. 
Eldri sveitirnar tvær fara árlega í tónleikaferðir innanlands og elsta sveitin fer í tónleikaferðir til útlanda annað hvert ár. Næsta ferð verður til Noregs og Svíþjóðar júní og verður farið til Þrándheims, vinabæjar Kópavogs. «Eftir vikudvöl í Þrándheimi förum við á alþjóðlegt hljómsveitamót í Gautaborg. Þar verða haldnir tónleikar og keppt í hljómsveitakeppni. Þetta verður í fyrsta sinn sem við tökum þátt í svona alþjóðlegri keppni og spennandi að sjá hver útkoman verður. Við stefnum að sjálfsögðu á að komast í verðlaunasæti, en þar sem við vitum ekkert um hinar hljómsveitirnar er ómögulegt að gera sér grein fyrir möguleikum okkar,» segir Össur. 
Mikil aðsókn í hljómsveitina
B-sveitin er nýkomin úr tónleikaferð til Víkur í Mýrdal, en þar voru haldnir tónleikar í Félagsheimilinu Leikskálum laugardaginn 23. apríl. Í B-sveitinni eru um 50 krakkar og hafa þeir staðið sig einstaklega vel í vetur, leikið krefjandi tónlist og farist það vel úr hendi. Össur segir að í mestu uppáhaldi núna sé tónlistin úr kvikmyndunum um Hringadróttinssögu, en krakkarnir hafa spilað talsvert af kvikmyndatónlist í vetur í bland við dægurtónlist og dansmúsík. 
A-sveitin tekur þátt í hátíðahöldum í tilefni af afmæli bæjarins í dag með því að leika fyrir stórri skrúðgöngu í Smáralindinni þar sem fjöldi leikskólabarna mun marsera eftir allri Smáralindinni og inn í Vetrargarð. Í A-sveitinni eru yngstu hljóðfæraleikararnir og sum þeirra aðeins búin að læra í nokkra mánuði á hljóðfæri. 
Að sögn Össurar halda margir að Skólahljómsveitin sé bara hópur af krökkum að spila saman en reyndin sé sú að á vegum hljómsveitarinnar fer fram heilmikil hljóðfærakennsla. Við hljómsveitina starfa menntaðir hljóðfærakennarar og kenna á hljóðfæri samkvæmt námskrá tónlistarskóla, sem gefin er út af menntamálaráðuneytinu. Tónfræði er kennd að vissu marki í hljóðfæratímunum en ekki hefur enn verið farið út í hópkennslu í bóklegum fögum. 
«Það hefur verið mikil aðsókn í Skólahljómsveit Kópavogs undanfarin ár og aldrei komast allir að sem sækja um skólavist. Þeir sem ekki komast að í fyrstu tilraun fara á biðlista sem tekið er af ef einhver pláss losna,» segir Össur.
