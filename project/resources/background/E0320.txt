ÉG verð að tjá mig um frétt sem kom í hádegisútvarpinu, þann 16 marz.
Þar var það upplýst, að Guðrún Jóna Gunnarsdóttir, sem situr fyrir L-lista í sveitarstjórn Dalabyggðar, og er auk þess í byggðaráði, sé með aðsetur og vinnu í Reykjavík. Hún er reyndar í námi líka en hyggst koma heim í vor, enda lögheimili hennar hér. 
Eru andstæðingar hennar í sveitarstjórn að velta fyrir sér, hvort þetta sé «löglegt» og hvort hugsanlegt sé að þeir geti notað þetta sem yfirskin til að koma henni út úr sveitarstjórn. 
Sannleikurinn er sá, að það hefur nánast staðið stanzlaust stríð í sveitarstjórninni, síðan S-listinn tapaði í síðustu kosningum. Það hefur náttúrlega verið afskaplega sárt, þar sem meirihluti sjálfstæðismanna hélt allsstaðar nema Í Dalabyggð. 
Það hefur raunar verið yfirlýst stefna þeirra síðan þá að koma Guðrúnu Jónu út. 
Það er mikil bjartsýni að ætlast til að maður geti haldið meirihluta endalaust. Sá sem fer út í pólitík, verður bæði að kunna að vinna og tapa, a.m.k. ef hann býr í lýðræðisríki. 
Ég kom inn af L-lista, vorið 2003. 
Ég hélt að starf sveitarstjórnarmanna væri að vinna saman að hagsmunum íbúanna. 
En hér er okkar litla samfélag sundurtætt eftir innbyrðisdeilur og átök og hætt við sárin verði lengi að gróa. 
Guðrún Jóna tók áskorun um að sitja á L-listanum og kom hún inn full áhuga.Hefur hana áreiðanlega ekki grunað hvaða dilk það myndi draga á eftir sér 
Hún býr sig vel undir fundi, spyr jafnan vandlega út í öll mál, vill umræður og upplýsingar og skilur eftir sig slóð af bókunum, sem virðist einhverra hluta vegna fara í taugarnar á sumum. 
Óhætt er að segja að Guðrún Jóna hefur sætt ótrúlegum ofsóknum og einelti og og hefðu flestir guggnað í hennar sporum, enda var það meiningin. 
En hún hefur kjark til að standa við sannfæringu sína og vill heldur ekki bregðast trausti kjósenda sinna. 
Sjálfsagt hefur henni orðið á, eins og fleirum og ef til vill stundum farið offari, en þá ber þess að geta að þetta var ný reynsla fyrir hana og henni mjög umhugað um að standa sig. 
Andstæðingum hennar hefur tekist að hrekja hana úr vinnu hér, og þykir mér því heldur lítilmannlega að verki staðið, ef nota á það sem ástæðu til að losna við hana, því einhversstaðar verður hún að hafa vinnu og ef ekki hér, þá annarsstaðar. Meðan Guðrún Jóna leggur það á sig að keyra sunnan úr Reykjavík (á eigin kostnað), til að mæta á fundi, þá ættu menn að sjá sóma sinn í því að virða það við hana. 
Auðvitað hefur hún misst af fundum, sem er ekki undarlegt, miðað við aðstæður, en það hafa fleiri gert sem styttra eiga að fara, og óvíst að hún komi verst út úr þeim samanburði. Svo er önnur hlið á þessu máli. 
Það gæti nú orðið alvarlegt áhyggjuefni, ef smala ætti í burt öllum þeim, er eiga lögheimili hér en búa og vinna í öðru sveitarfélagi. 
Það yrði nefnilega ansi stór hópur og sannarlega ekki gott að vita, hve miklum útsvarstekjum Dalabyggð myndi tapa á þeim hreppaflutningum. 
Nú er aðeins ár í næstu kosningar og kominn tími til að draga inn klærnar og halda friðinn þangað til. Þeir sem eru ósáttir við hvernig mál hafa þróast hér á þessu kjörtímabili, muna það vonandi þegar þeir koma í kjörklefann að ári, þar er hægt að velja og hafna. 
SNÆBJÖRG 
BJARTMARSDÓTTIR, 
Fremri-Hundadal 
í Dalabyggð. 
Frá Snæbjörgu Bjartmarsdóttur:
