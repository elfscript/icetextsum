Austurríkismenn voru í öðru sæti eftir stökkkeppnina en í boðgöngunni tryggðu þeir sigurinn. 
Mario Stecher átti ekki síst stóran þátt í sigri Austurríkismanna en hann náði 20 sekúndna forskoti fyrir sína menn á síðasta sprettinum og þann mun náðu Þjóðverjar ekki að brúa en þeir komu í mark 15,3 sekúndum á eftir. Finnar, sem áttu ólympíutitil að verja, urðu að láta sér lynda þriðja sætið, 26,8 sekúndum á eftir Austurríkismönnum. 
Óvæntur sigur hjá Florence
Florence Banerel-Robert frá Frakklandi fagnaði sigri í 7,5 km skíðaskotfimi kvenna. Kom sigur hennar verulega á óvart en þetta voru um leið fyrstu verðlaun Frakka í skíðagöngu á leikunum og aðeins önnur gullverðlaun franskra keppenda til þessa. Banerel-Robert kom í mark á tímanum 22.31,4 mínútum. Svíar fengu silfurverðlaun þegar Anna Carin Olofsson kom önnur í mark, hún var 2,4 sekúndum á eftir þeirri frönsku. Lilia Efremova frá Úkraínu varð í þriðja sæti, fékk 6,6 sekúndum lakari tíma en Banerel-Robert. 
Tékkar töpuðu óvænt
Svisslendingar komu mjög á óvart þegar þeir báru sigurorð af Tékkum, 3:2, í íshokkíkeppni karla. «Ég held að þetta sé stærsti dagur í sögu svissnesks íshokkís,» sagði Mark Streit, fyrirliði svissneska landsliðsins, en Tékkar eru núverandi ólympíumeistarar. Í 23 manna hóp Tékkanna spila 22 í bandarísku NHL-deildinni en aðeins þrír leikmenn úr liði Sviss spila í þeirri sterku deild svo fyrirfram var ekki búist við öðru en öruggum sigri Tékkanna.
