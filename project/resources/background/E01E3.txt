VIÐ undirritaðir lögmenn höfum allir á liðnum árum sinnt gæslu hagsmuna skjólstæðinga sem átt hafa um sárt að binda vegna afleiðinga slysa. Í slíkum málum reynir á uppgjörsreglur skaðabótalaga en markmið þeirra er að tjónþolar fái tjón sitt bætt að því marki sem það verður gert með peningum. Enginn á þó að fá of háar bætur og því voru við lagabreytingar 1999 settar inn í skaðabótalögin reglur um frádrátt greiðslna sem tjónþolar kynnu að fá frá almannatryggingum og úr lífeyrissjóði um ókomna framtíð. Á slíkan greiðslurétt reynir helst hjá alvarlega slösuðu fólki. Reynslan hefur hins vegar sýnt að þessi frádráttarregla er haldin alvarlegum annmörkum. Sérstaklega gagnvart þeim sem verst eru settir fjárhagslega og félagslega og eru orðnir öryrkjar vegna slyssins. Þeir tjónþolar geta átt rétt á alls kyns aukagreiðslum úr almannatryggingum, svo sem tekjutryggingu, tekjutryggingarauka, bifreiðastyrk og fleira. Samkvæmt frádráttarreglunni á að reikna út hvers virði þessar greiðslur séu ef þær eru greiddar í einu lagi við uppgjör tryggingafélags vegna slyssins (svokallað eingreiðsluverðmæti) og draga þá fjárhæð frá uppgjörinu, lækka bæturnar. Sem dæmi má nefna að bætur í einu tilviki til slasaðrar manneskju, sem átti rétt á heimilisuppbót úr almannatryggingum, voru lækkaðar um rúmar 1.400.000 kr. vegna slíkra væntanlegra greiðslna í framtíðinni. Sá hængur er þó á að samkvæmt almannatryggingalögum fellur heimilisuppbót niður ef bótaþeginn tekur upp sambúð með einhverjum, maka eða ættingja. Standi bótaþeginn frammi fyrir slíku þá er honum þriggja kosta völ: 1) Fá tjón sitt ekki að fullu bætt vegna skerðingarinnar. 2) Hætta við sambúðina. 3) Leyna því fyrir hinu opinbera að hann búi með öðrum, t.d. með rangri skráningu lögheimilis - gerast semsagt lögbrjótur. Það blasir við hversu óeðlilegir og ósanngjarnir slíkir valkostir eru fyrir einstakling sem ekkert hefur til sakar unnið annað en að verða fyrir tekjumissi og heilsubresti vegna slyss.
Þessi frádráttarregla hefur síðan mjög sérkennilega «aukaverkun» í för með sér vegna vísunar milli lagaákvæða. Millivísunar sem virtist hafa láðst að taka tillit til þegar aðrar lagfæringar voru gerðar á skaðabótalögunum árið 1999. Eftir þá lagabreytingu veldur frádráttarreglan því að bætur fyrir missi framfæranda til maka lækka um tugi prósentna frá því sem áður hafði verið. Ástæðan er sú að við útreikning bóta makans á að taka tillit til greiðslna úr lífeyrissjóði og almannatryggingakerfinu sem hinn látni hefði fengið ef hann hefði lifað með algera 100% örorku. Þannig ímyndaðar greiðslur á að draga frá áður en bætur til makans eru reiknaðar. Greiðslur sem makinn fær aldrei þar sem hann á ekki rétt á þeim! 
Vegna þessara agnúa á lögunum beindum við undirritaðir erindi til dómsmálaráðherra, Björns Bjarnasonar, þar sem við komum athugasemdum á framfæri, sem lutu að því hversu hart þessi frádráttur framtíðargreiðslna komi niður á þeim sem síst skyldi, þ.e. því fólki sem slasast mest og býr við erfiðustu félagslegu aðstæðurnar. Eins vöktum við athygli á stórfelldri lækkun bóta til eftirlifandi maka fórnarlamba banaslysa. Skemmst er frá því að segja að ráðherra sýndi erindi okkar mikinn skilning. Í kjölfar þess hefur allsherjarnefnd Alþingis nú og þvert á allar pólitískar línur lagt fram frumvarp til breytinga á skaðabótalögum í þessa veru. 
Oft er haft á orði að menn séu fljótir til að gagnrýna menn og málefni, oft á óvæginn hátt, en síður að menn gefi gaum að því að geta þess þegar vel er gert. Með þessari grein viljum við undirritaðir vekja athygli á jákvæðum viðbrögðum og góðum skilningi viðkomandi stjórnvalda á því að stuðla að því að bæta úr þessum ágöllum á lögunum. Eiga allir hlutaðeigandi hrós og þakkir skildar. Höfundar eru allir starfandi hæstaréttarlögmenn.
