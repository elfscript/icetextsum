Eftirfarandi ályktun var samþykkt á aðalfundi Verkalýðsfélagsins Vöku 16. apríl sl.:
«Aðalfundur Verkalýðsfélagsins Vöku haldinn laugardaginn 16. apríl 2005 í fundarsal félagsins á Suðurgötu 10, fagnar því að Héðinsfjarðargöng skuli aftur vera komin á dagskrá. 
Bættar samgöngur munu opna fjölmörg tækifæri til samstarfs og/ eða samruna sveitarfélaga, stéttarfélaga og ýmissa annarra félaga og fyrirtækja á Eyjafjarðarsvæðinu. 
Verkalýðsfélagið Vaka telur þó að rétt sé að hafa í huga að bættar samgöngur einar og sér eru ekki allra meina bót og telur því brýnt að þegar í stað verði komið á fót starfshópi, skipuðum hagsmunaaðilum af svæðinu, sem hafi það hlutverk að móta framtíðarsýn fyrir a.m.k. 30 þúsund manna byggðarlag við Eyjafjörð. Þar þarf m.a. að horfa til þess hver á að verða atvinnustefna svæðisins og hvaða þjónustu og menntun íbúarnir eiga að hafa kost á og hvert hún skuli sótt. Hér með er skorað á sveitarfélögin á svæðinu að hafa forgöngu um þetta mál. 
Verkalýðsfélagið Vaka varar við því að menn festist í úreltum hugmyndum um eðli stóriðju og einblíni um of á staðarval, orkuþörf og uppruna orkunnar og vegalengdir innan svæðisins. Félagið hvetur til þess að reynt verði að meta hlutina út frá hagsmunum heildarinnar og ekki hikað við að hugsa út frá öllu Norðurlandi. 
Verkalýðsfélagið Vaka telur að einungis með afnámi hrepparígs, opnu hugarfari, bjartsýni og framsýni verði hægt að skapa raunhæfan valkost við höfuðborgarsvæðið, með blómstrandi menningar- og mannlífi, þar sem eftirsóknarvert verði að festa rætur.»
