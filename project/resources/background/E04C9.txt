JOHN Terry, fyrirliði Chelsea, segir að sársaukafullar minningar þegar Chelsea var slegið út af Mónakó í undanúrslitum Meistaradeildarinnar á síðustu leiktíð verði til þess að blása baráttuanda í brjóst manna á Anfield í kvöld þegar Chelsea sækir Liverpool heim. 
«Einhverjir hafa talað um að við séum þreyttir eftir sigurinn á Bolton sem tryggði okkur titilinn en trúið mér. Þegar við hlaupum út á völlinn og sjáum stuðningsmenn okkar og þeirra þá mun sú litla þreyta sem er til staðar hjá okkur hverfa eins og dögg fyrir sólu,» segir Terry. «Við erum ekkert búnir að gleyma síðasta tímabili og vonbrigðin sem áttu sér stað eftir síðari leikinn við Mónakó. Sú tilfinning er ein sú versta sem ég hef upplifað og ég vil ekki upplifa hana aftur. Þess vegna erum við svo staðráðnir í að slá Liverpool út og komast í sjálfan úrslitaleikinn. 
Á leið okkar í undanúrslitin höfum við lagt að velli stórlið á borð við Barcelona og Bayern München og með því höfum við sannað fyrir okkur sjálfum að við höfum burði og getu til að fara alla leið. Sjálfstraustið í okkar hópi er gífurlegt. Metnaðurinn er mikill og við ætlum ekki aðgefa eftir nú þegar við erum komnir þetta langt,» segir Terry, sem á dögum var krýndur knattspyrnumaður ársins á Englandi. 
Langar í Evrópubikarinn
Petr Cech, markvörður Chelsea, segist ekki óttast pressuna sem óhjákvæmilega sé meiri á liði Chelsea. 
«Við höfum verið undir miklu álagi allt tímabilið og menn eru strax byrjaðir að tala um titilvörn okkar á næsta tímabili. Það er mikið hugur í liðinu að vinna Meistaradeildina en við gerum okkur vel grein fyrir því að leikurinn við Liverpool verður geysilega erfiður. Við erum á útivelli gegn sterku liði sem hefur frábæra stuðningsmenn en við vitum alveg hvað þarf til að sigra. Það er ákveðinni pressu af okkur létt nú þegar enski meistaratitilinn er í höfn og ég held að það komi okkur til góða í þessum leik,» segir Cech.
