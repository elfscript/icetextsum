STAÐA íslenska landsliðsins í knattspyrnu karla breytist ekkert frá fyrra mánuði á styrkleikalista Alþjóða knattspyrnusambandsins, FIFA, sem gefin var út í gær. Sem fyrr er það í 95. sæti og hafði tap fyrir Króatíu í undankeppni heimsmeistaramótsins og jafntefli við Ítali í vináttulandsleik engin áhrif, en landsliðið hefur fallið talsvert niður listann á síðustu misserum.
Brasilía er sem fyrr í efsta sæti listans. Tékkar færast upp um tvö sæti og upp í annað sæti en í staðinn falla Frakkar um tvö sæti niður í það fjórða. Argentína er í 3. sæti, Hollendingar í því fimmta og Englendingar stökkva upp í sjötta sætið. Þar á eftir koma Spánverjar, Mexíkóar, Portúgal, Ítalía og Bandaríkin.
