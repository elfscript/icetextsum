Reykjavík, við Bárugötu
Uppspretta verka minna er ekki hversdagslífið.» Þannig kemst íslenska listakonan Margrét Blöndal (*1970) að orði. Hún finnur efniviðinn í verk sín í sínu nánasta umhverfi og færir þá hluti yfir í annað samhengi. «Ég reyni að skapa rými þar sem gesturinn getur hugleitt. Ég vil að verk mín líti út fyrir að vera næstum tilviljanakennd, líkt og þau hafi sprottið út úr veggnum eða upp úr jörðinni... Ég vil ekki að verk mín hafi augljósar skírskotanir, þau eiga fremur að gefa hverjum og einum færi á að tengjast sér um þeirra eigin reynslu.»
Klippiverk og ljósmyndir Margrétar Blöndal eru nálæg innan rýmisins, en þau drottna ekki yfir því heldur fella það inn í þá heild sem þau skapa. Munirnir, sem samanstanda af notuðum efnivið, eru ýmist hlutir eða samsetning á hlutum: Gömul rúmdýna sem athafnaleysi, lausheldni, kynlíf og tár hafa étið sig inn í, blöðrur sem skreppa saman hægt og rólega og eru aðeins orðnar dapurlegur vitnisburður um fjöruga veislu, eða forgengileg form sem eru mótuð úr sykri. Hlutirnir hafa fyrir löngu glatað notagildi sínu. Sú staðreynd að munirnir eiga sér aðeins skamman líftíma minnir á þau tilgangslausu heimilisstörf sem við endurtökum í sífella: að þvo fötin og vaska upp (til þess eins að hlutirnir liggi jafnóðum skítugir fyrir framan mann), að vanda sig við að elda góðan kvöldverð (sem menn háma síðan í sig í flýti hvort eð er), að safna saman leikföngunum og setja þau á sinn stað (í þeirri vissu að innan skamms verður þeim aftur dreift um allt herbergið). 
Munirnir og hlutirnir virka eins og endurminningar um löngu liðna tíð, bernskuna. Og eins og endurminningar búa þeir yfir eðlislægri kyrrð. Þau rými sem listakonan skapar stafa óvenjulegri kyrrð sem á upptök sín í stökum munum innan þess. Í þessari kyrrð búa gagnstæðar tilfinningar öryggiskenndar og ótta, hvorar tveggja beinast raunar í fyrstu að fortíðinni en þeim tengist vitund um missi, sem aftur vekur upp hina kvíðvænlegu spurningu um framtíðina. Með þessum hætti skapa verk Margrétar - án þess að verða of ágeng - opin rými fyrir hugsanir og tilfinningar og varpa fram spurningum um veruleikann, sem varða okkur öll: Spurningunni um þann horfna veruleika sem nú er aðeins til í endurminningunni og spurningunni um þann veruleika sem við nú lifum í. Um leið beinir hún til okkar spurningum er varða okkar eigin sjálfsmynd, sem verður til í víxlverkan feluleiks og sýndarmennsku í mannlegu samfélagi: «Ég hef áhuga á þeim veruleika sem okkur er hulinn, á því sem á sér stað í raun og veru á bak við þornaða veggi falskrar þrár okkar eftir öryggi, öryggi sem felst t.a.m. í eftirlíkingu af arineldi... Það hvernig útilokað er að skynja náttúruna með líkama sínum eða komast í snertingu við hana, í stað þess að virða hana fyrir sér í gegnum myndbandstökuvél. Bilið sem liggur á milli þess að rölta um í verslunarmiðstöðinni og hlaupa um úti í skógi.»
