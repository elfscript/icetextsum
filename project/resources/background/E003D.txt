QUEENS of the Stone Age er ein allra öflugasta rokksveitin í dag. Um það er engum blöðum að fletta. Sveitin er svo að segja orðin leiðandi í þeim geira sem tengja má við þungt rokk og festir sig enn frekar í þeim sessi með nýjustu plötu sinni Lullabies To Paralyze sem fengið hefur rífandi góða dóma hjá gagnrýnendum. Til marks um það er platan með 75 af 100 mögulegum á netsíðunni Metacritic.com þar sem teknar eru saman umsagnir helstu fjölmiðla enskumælandi vesturlanda. New Musical Express gefur plötunni 8 af 10 í einkunn og Uncut og Mojo gefa henni 4 stjörnur af 5 mögulegum.
