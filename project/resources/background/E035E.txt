HEILSUSTOFNUN Náttúrulækningafélags Íslands á 50 ára afmæli á þessu ári. Af því tilefni standa Heilsustofnun NLFÍ og Náttúrulækningafélag Íslands fyrir málþingum á Sauðárkróki og Akureyri dagana 27. og 28. apríl.
Á málþingunum verður sagt frá Jónasi Kristjánssyni lækni og upphafsmanni náttúrulækningastefnunnar hér á landi. Sagt frá hugmyndafræði og upphafi opnunar Heilsustofnunar NLFÍ Hveragerði árið 1955. Einnig verða flutt erindi um heilbrigði, húmor, heilbrigt mataræði og næringarfræði, en einkunnarorð NLFÍ eru: «Berum ábyrgð á eigin heilsu». Þá verður gestum boðið að smakka hollar veitingar að hætti HNLFÍ. 
Málþingið á Sauðárkróki verður miðvikudaginn 27. apríl í samkomusal Fjölbrautaskólans og hefst kl. 20. Málþingið á Akureyri verður fimmtudaginn 28. apríl á Hótel KEA og hefst kl. 20. Allir velkomnir og enginn aðgangseyrir.
