STÚDENTARÁÐ Háskóla Íslands samþykkti á fundi sínum 18. apríl, svohljóðandi ályktun:
«Stúdentaráð Háskóla Íslands óskar nýstofnuðu Hagsmunaráði íslenskra framhaldsskólanema velfarnaðar í starfi sínu. 
Framhaldsskólanemar hafa, eins og aðrir, þörf fyrir sameiginleg hagsmunasamtök. 
Stúdentaráð Háskóla Íslands þekkir mikilvægi þess að nemendur séu vel undirbúnir undir háskólanám og vonast til þess að Hagsmunaráð vinni ötullega að menntamálum, sem og öðrum málum félaga sinna. 
Stúdentaráð Háskóla Íslands heitir stuðningi sínum við félagið í þeim málum sem þurfa þykir.» 
Þá óskar Röskva, samtök félagshyggjufólks við Háskóla Íslands, framhaldsskólanemum til hamingju með nýstofnuð hagsmunasamtök þeirra, Hagsmunaráð íslenskra framhaldsskólanema. Í ljósi þess að Félag framhaldsnema verður lagt niður eftir þetta starfsár er mikilvægt að framhaldsskólanemar leiti leiða til þess að sameinast á ný, segir m.a. í frétt frá Röskvu. 
«Það er von okkar og trú að félagið muni vaxa og dafna og verða öflugur málsvari framhaldsskólanema því Röskva veit hversu mikilvægt er að framhaldsskólinn útskrifi nemendur sem eru fullkomlega hæfir til að takast á við háskólanám. 
Röskva veitir nýstofnuðum hagsmunasamtökum hér með stuðning sinn og hvetur framhaldsskóla landsins til þess að taka höndum saman í sameiginlegri hagsmunabaráttu.»
