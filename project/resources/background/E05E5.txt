EFTIRFARANDI athugasemd hefur borist frá stjórn Ferðaklúbbsins 4x4 en félagsmenn voru meðal þeirra sem mótmæltu olíugjaldinu við Alþingishúsið á mánudag. Að aðgerðunum stóðu auk þeirra Félag hópferðaleyfishafa, Frami - stéttarfélag leigubílstjóra, Landssamband sendibílstjóra og Bifreiðastjórafélagið Átak.
«Stjórn Ferðaklúbbsins 4x4 lýsir furðu sinni á ummælum fulltrúa Félags íslenskra bifreiðaeiganda um mótmælaaðgerðir gegn fyrirhuguðum álögum á dísilolíu, sem fram hafa komið í fréttum og á vef félagsins. Í umfjöllun FÍB um aðgerðirnar er kosið að rangtúlka og snúa út úr áskorun þeirra samtaka sem að aðgerðunum stóðu, í stað þess að styðja mótmælaaðgerðir gegn óhóflegum álögum á þá bifreiðaeigendur sem nota dísilolíu. 
Í umræddri áskorun til fjármálaráðherra er á engan hátt fjallað um þá kerfisbreytingu að taka upp olíugjald í stað þungaskatts. Hins vegar er mótmælt því gríðarlega háa olíugjaldi sem ákvarðað hefur verið og gerir dísilbíla að óhagstæðum kosti fyrir íslenska bifreiðaeigendur. Þetta gengur þvert á markmið frumvarps um olíugjald sem var fyrst og fremst að fjölga dísilbílum í umferð og gera þá að hagkvæmum valkosti fyrir bifreiðaeigendur. Fullyrðingar FÍB um að í mótmælaaðgerðunum felist stuðningur við núverandi þungaskattskerfi eru því með öllu úr lausu lofti gripnar og ekki hægt að skilja þær öðruvísi en rangtúlkun á innihaldi áskorunarinnar. Við skorum á FÍB að draga ummælin til baka og standa með okkur í þessu stóra hagsmunamáli fjölmargra bifreiðaeigenda. Aðeins þannig getur FÍB staðið sem hagsmunafélag allra bifreiðaeigenda á Íslandi.»
