ÆÐARDÚNN er sótthreinsaður við yfir 100°C í langan tíma í hreinsunarferlinu og því engin hætta á að fuglaflensuveiran leynist í honum, berist hún hingað til lands. Jónas Helgason, formaður Æðarræktarfélags Íslands, segir æðarbændur lítið hafa rætt hættuna á fuglaflensufaraldri í fuglum á Íslandi og segir erfitt að spá fyrir um hvort fuglaflensan gæti haft áhrif á sölu á æðardúni.
«Í sjálfu sér er óskaplega lítið sem við getum gert. Æðarfuglinn er fuglastofn sem er staðbundinn hér við land. Svo koma farfuglarnir í vor en það er ekkert sem við getum gert. Þetta er hlutur sem náttúran verður að sjá um.»
