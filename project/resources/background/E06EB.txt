Eftir Ingveldi Geirsdóttur ingveldur@mbl.is «Við erum tvær fimm manna fjölskyldur sem ætlum að leggja í fimm vikna keyrslu um Ameríku í sumar. Vinafólk okkar var í námi í Bandaríkjunum og fljótlega eftir að þau komu heim, fyrir um þrettán árum, kom upp sú hugmynd að við færum saman í ferðalag til Ameríku. Síðan höfum við verið að skjóta á hvert annað í gamni að nú sé tíminn kominn en ekkert hefur orðið úr því. Svo var það á síðasta ári sem við fundum út að það hentar báðum fjölskyldum að fara núna í sumar,» segir Ólafur Loftsson. En hann ásamt konu sinni, Dagnýju Hermannsdóttur, og þremur börnum þeirra hjóna fara ásamt vinafólki sínu, þeim Freysteini Sigmundssyni og Ástþrúði Sif Sveinsdóttur, og þremur börnum þeirra í þessa reisu.
Ólafur segir þau núna sitja við og skipuleggja ferðalagið. «Upphaflega hugmyndin var að leigja húsbíl og keyra stranda á milli en það ferðalag hefði orðið um ellefu þúsund kílómetrar og heldur langt flakk. Í staðinn ætlum við að fara einn stóran hring sem er um fimm þúsund kílómetrar.» 
Kíkja til Kanada
«Ferðaplanið eins og það er í dag er; San Francisco, Los Angeles, Las Vegas, Grand Canyon, Mesa Verde-þjóðgarðurinn, Rocky Mountain, Yellowstone og Mount Helens. Þaðan ætlum við að keyra til Vancouver í Kanada og fara síðan vesturströndina niður aftur til San Francisco.» Að sögn Ólafs eiga þau fyrir höndum langar dagleiðir en hann segir það vel þess virði því þau geti stoppað vel á milli. Þau ætla að gista á hótelum og mótelum á leiðinni sem Ólafur segir hagstætt að panta á netinu og þau hyggjast gista á tjaldsvæðum í þjóðgörðum en þá gistingu þarf að panta með góðum fyrirvara. 
Þetta er í fyrsta skipti sem Ólafur og fjölskylda fara til Bandaríkjanna og segir hann mikla tilhlökkun vera í hópnum. «Það er hálfgert kraftaverk að það sé hægt að púsla þessu öllu saman, börnin okkar eru sextán, þrettán og sjö ára og við erum svo heppin að börn Freysteins og Ástþrúðar eru á svipuðum aldri svo þau geta haft félagsskap hvert af öðru. Við höfum lagt fyrir í dálítinn tíma enda kostar mikið að fara með stóra fjölskyldu í svona langt ferðalag.» 
Google Earth og Road Trip USA
Ólafur segir alla skipulagningu ferðarinnar vera í þeirra höndum og þau hafi ekki leitað til neinnar ferðaskrifstofu. «Við skipuleggjum alla ferðina í gegnum netið. Ég hef mikið notað Google Earth, þar legg ég niður leiðina og er með gervihnattamyndir í stað korts. Það er frábært að geta skoðað allt svona nákvæmlega í gegnum tölvuna, það hjálpar manni að skilja leiðirnar og átta sig á öllu. Við leigjum líka bíla sem eru með staðsetningarbúnaði svo ef við erum í vafa þá vísar mælaborðið okkur leiðina. Auk þess pantaði ég bók af netinu sem heitir Road Trip USA og fjallar um hvernig má sneiða hjá fjölförnum leiðum og hvað er áhugavert að skoða fyrir utan þær. Við ætlum að fara á nokkra staði sem þessi bók bendir á.» 
Ólafur kveðst vera spenntur fyrir ferðinni enda búinn að vera lesa, skoða, spá og spekúlera mikið um þetta að undanförnu. «Það togast á í manni að vera svona vel skipulagður og hitt að þetta á að vera ævintýri. Annars verður maður eins vel undirbúinn og maður getur, við erum náttúrlega að fara út í eitthvað sem krefst þess,» segir Ólafur að lokum.
