Eftir Egil Ólafsson egol@mbl.is UPPGREIÐSLUR á lánum hjá Lánasjóði landbúnaðarins nema yfir einum milljarði frá því að vextir á langtímalánum lækkuðu á síðari hluta síðasta árs. Guðni Ágústsson landbúnaðarráðherra hefur lagt fram frumvarp í ríkisstjórninni sem gerir ráð fyrir að sjóðurinn verði lagður niður og andvirði hans verði varið til að styrkja Lífeyrissjóð bænda.
Árið 2003 námu uppgreiðslur hjá Lánasjóði landbúnaðarins 69 milljónum króna. Í fyrra námu uppgreiðslur hins vegar 821 milljón, þar af 627 milljónir sem ekki er hægt að skýra með ástæðum eins og jarðarsölu eða öðrum eðlilegum ástæðum. Þessi þróun hefur haldið áfram á þessu ári. Á fyrstu tveimur mánuðum ársins námu uppgreiðslurnar um 280 milljónum. 
Vantar 2,6 milljarða
Guðni sagði að breytingar á fjármálamarkaði og andstaða búnaðarþings við að bændur haldi áfram að greiða búnaðargjald til Lánasjóðsins gerðu það að verkum að forsendur fyrir rekstri sjóðsins væru gjörbreyttar. 
«Bændur hafa greitt 146 milljónir til sjóðsins á ári í búnaðargjaldi og þeir sætta sig ekki lengur við það. Þeir skuldlausu telja sig vera að borga með þeim sem eru að byggja stóru fjósin og framkvæma og vilja frekar sleppa við það. Þegar þessar tekjur sjóðsins falla niður fer eigið fé sjóðsins að rýrna mjög skarpt. Þess vegna er það niðurstaðan að ríkisstjórnin vill vernda þessi verðmæti og selja eignir sjóðsins og semja um skuldbindingar hans þannig að fyrir hann fáist sem mest verðmæti. Þau verði síðan lögð inn í Lífeyrissjóð bænda, en þar vantar í dag 2,6 milljarða til að hann gæti mætt núverandi skuldbindingum.» 
Guðni sagðist ekki óttast að bændur í jaðarbyggðum fengju ekki lán hjá bönkum þegar Lánasjóðurinn hefur verið lagður niður. Allir bændur væru í viðskiptum við banka og bankarnir vissu að bændur væru almennt mjög skilvísir. Jarðaverð færi hækkandi og bændur gætu því boðið traust veð.
