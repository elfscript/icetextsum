Alexander Lúkasjenkó, forseti Hvíta-Rússlands, sagði á þriðjudag að það yrði engin ""bylting» í Hvíta-Rússlandi, «runnin undan rifjum Vesturlanda», líkt og í sumum öðrum fyrrverandi sovétlýðveldum. Kvaðst hann staðráðinn í að vera við völd allt til 2010.
Lúkasjenkó hefur sætt mikilli gagnrýni á Vesturlöndum fyrir einræðistilburði og þrýstingur á hann hefur vaxið eftir «rósabyltinguna» svonefndu í Georgíu og «appelsínugulu» byltinguna í Úkraínu fyrir jól. Hann flutti ávarp til þjóðar sinnar á þriðjudag. 
«Allar þessar litabyltingar hafa í raun verið hrein og tær stigamennska,» sagði hann. Sstjórn Hvíta-Rússlands yrði ekki steypt með peningum. Fordæmdi Lúkasjenkó Evrópusambandið og Bandaríkin fyrir að «vilja kenna Hvíta-Rússlandi lýðræði» og sagði lýðræðisvandann þar meiri en Hvíta-Rússlandi.
