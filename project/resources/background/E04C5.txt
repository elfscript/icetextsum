ÁTTA umhverfis- og náttúruverndarsamtök hafa tekið höndum saman í þeim tilgangi að heiðra einstakling fyrir einstakt framlag til náttúru- og umhverfisverndarmála. Markmið með þessu er að vekja athygli landsmanna á verkum þeirra sem vinna vel og ötullega að verndun umhverfis- og náttúru.
Að verkefninu standa Fuglaverndarfélag Íslands, Landvernd, Náttúruverndarsamtök Íslands, Náttúruverndarsamtök Vesturlands og Samtök um náttúruvernd á Norðurlandi (SUNN). 
Valnefnd skipa að þessu sinni, Auður Sveinsdóttir, landslagsarkitekt, Sveinbjörn Björnsson, f.v. háskólarektor og Guðrún Eva Mínervudóttir, rithöfundur. Hlutverk valnefndar er að velja einstakling sem hefur með framsýni og verkum sínum með afgerandi hætti stuðlað að betri náttúru- og umhverfisvernd hér á landi og/eða alþjóðlega. Viðurkenninguna hlýtur einn einstaklingur. Viðurkenningin verði afhent við hátíðlega athöfn í tengslum við umhverfisdag Sameinuðu þjóðanna í byrjun júní. 
Valnefnd óskar eftir tillögum um einstakling sem vegna verka sinna og athafna á undaförnum árum er þess verðugur að hljóta þessa viðurkenningu. Æskilegt er að tilnefningu fylgi stutt greinargerð þar sem færð eru rök fyrir henni. Tillögur skulu sendar skrifstofu Landverndar á Ránargötu 18, 101 Reykjavík eða til Náttúruverndarsamtaka Íslands, Hringbraut 121, 107 Reykjavík og skal umslagið merkt «Viðurkenning - tilnefning». Frestur til að skila tillögum er til 18. maí nk.
