VEGNA rangfærslna sem komið hafa fram um störf Framtíðarhóps Samfylkingarinnar í blaðinu upp á síðkastið og nú síðast í grein Einars Karls Haraldssonar, á miðvikudaginn, þótti mér rétt að halda ákveðnum staðreyndum til haga í umræðunni. 
Framtíðarhópur Samfylkingarinnar tekur allri gagnrýni fagnandi en á sama tíma tel ég brýnt að leiðrétta þá gagnrýni sem annaðhvort er byggð á misskilningi eða skorti á upplýsingum. 
Það voru æðstu stofnanir Samfylkingarinnar sem ákváðu á lögformlegan og lýðræðislegan hátt tímasetningar, verklag og viðfangsefni framtíðarhóps. Formaður, þáverandi varaformaður og formaður framkvæmdastjórnar báru fram tillöguna um framtíðarhóp á flokksstjórnarfundi 19. júní 2003. Á landsfundi um haustið var kynnt ítarleg verk- og tímaáætlun. Á öllum þessum tíma hefur framkvæmdastjórn, þar sem allir forystumenn flokksins eiga sæti, fylgst með framvindu vinnunnar. 
Í grein sinni gagnrýnir Einar Karl framtíðarhópinn fyrir að hafa ekki lagt kapp á að nota krafta starfsmannsins til að kynna betur það starf sem unnið hafði verið í fyrri lotu nú í haust, eða í kjölfar flokksstjórnarfundar um miðjan október. Framtíðarhópurinn réð mig til starfa í febrúarbyrjun en forveri minn í starfi hafði hætt í lok september. Því var starfsmaðurinn enginn á umræddu tímabili. 
Eitt af mínum fyrstu verkum í nýju starfi var að efla mjög kynningu á samþykktum fyrri umferðar og var efnt til hringferðar um landið sem átti að hafa viðkomu í um 15 byggðalögum víðsvegar um landið. Sú hringferð fékk hinsvegar ekki að klárast og var blásin af með þeim rökum að verið væri að hygla einum frambjóðandanum of mikið í komandi formannsslag. Að þeim tíma hafði hópurinn þegar haldið nokkra fundi í hverjum landsfjórðungi. Fyrir hringferðina hafði framtíðarhópurinn staðið fyrir opnum fundum víðsvegar um landið á árinu 2004. 
Í allt hafa opnir fundir á vegum framtíðarhóps verið um 50 talsins auk nokkurra stórra ráðstefna í Reykjavík. Á fundaröð í Iðnó haustið 2004 var fylgt eftir því efni sem kynnt var á flokksstjórnarfundinum í október, t.d. skólamálum og afbrotamálum. Stór ráðstefna var haldin í janúar um öryggis- og varnarmál með Thorvald Stoltenberg sem heiðursgest. Byggðist hún á þeirri vinnu sem unnin var í hópnum um varnir gegn vá og Einar Karl þekkir. Metnaður var lagður í það að birta efni þessara funda á vefsíðu hópsins, svo þeir sem ættu um of langan veg að fara gætu fylgst með. 
Hvað varðar þátttöku landsbyggðarinnar í starfinu, má benda á að hópur um menntun í þágu einstaklinga og samfélags starfaði alfarið á Akureyri og hópurinn um auðlindanýtingu og umhverfisvernd var að meirihluta skipaður fólki af landsbyggðinni og hélt fundi um land allt. 
Annað atriði í grein Einars Karls sem ég tel mikilvægt að fáist leiðrétt, fjallar um aðra umferð framtíðarhópsins sem hófst nú 15. janúar. Þegar þeirri vinnu var ýtt úr vör var ekki búið að taka ákvörðun um hvenær landsfundur yrði haldinn. Umræðan í flokknum frá síðasta landsþingi hafði miðast við landsþing að hausti og flokksstjórnarfund að vori, þar sem áfangaskýrslur annarrar umferðar framtíðarhópsins yrðu sýndar flokksmönnum og rætt um þær, líkt og var gert með fyrri lotuna nú í október. 
Þegar framkvæmdastjórn flokksins tekur síðan ákvörðun um að flýta skuli landsfundi er vinnan þegar hafin í annarri lotu. Og á þessum fjórum mánuðum hafa hópar annarrar lotu unnið hratt og örugglega sitt starf. Blæbrigðamunurinn á umferðunum tveim felst aðallega í því að hópar seinni lotu funda tíðar. Það verður síðan verk landsfundar að ákveða hvort gæðamunur sé á vinnunni. Ég tel svo ekki vera. 
Þegar þetta er ritað er framtíðarhópurinn á fullu að vinna skilagrein til landsfundar og við hlökkum til að sjá og heyra viðbrögð flokkssystkina okkar við þessari vinnu. Ekki hefur verið tekin ákvörðun um með hvaða hætti málið verði lagt fyrir og afgreitt á landsfundi. Og ekki er óhugsandi að unnið verði áfram með tillögur hópanna eftir landsfund. Framtíðarhópurinn á hins vegar að skila skýrslu til landsfundar og við það verður staðið. Fram að þeim tíma tel ég ótímabært að tala um hver stefna eða niðurstöður framtíðarhópsins séu í einstaka málum. 
Ég vil nota tækifærið og fá að þakka öllu því fólki sem komið hefur að þessari vinnu, fólk sem hefur gefið vinnu sína og fórnað miklum frítíma í þessa vinnu með okkur. 
Að endingu er rétt að benda á vefsvæði framtíðarhópsins www.framtid.is þar sem hægt er að nálgast allar upplýsingar um starf okkar og þær samþykktir sem hafa verið lagðar til grundvallar starfinu. Við óskum líka sérstaklega eftir ábendingum frá fólki t.d. í netfangið framtid@samfylking.is eða í gegnum skrifstofu flokksins. Höfundur er starfsmaður framtíðarhóps Samfylkingarinnar.
