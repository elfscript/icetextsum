Á ÁRSFUNDI Veiðimálastofnunar í gær, spáði Guðni Guðbergsson fiskifræðingur góðri laxveiði í sumar. Þrátt fyrir að engin traust spálíkön séu til, þá sagði Guðni að útfrá veiði síðasta árs, þegar talsverð aukning varð frá árunum á undan, vænar smálaxagöngur og metveiði í nokkrum ám, mætti búast við auknum stórlaxagöngum í sumar.
Þá segir Guðni að búast megi við því að smálaxagöngur verði svipaðar eða jafnvel heldur meiri. Ekki séu merki um fækkun gönguseiða og endurheimtur úr sjó virðast hafa hækkað; það bendi til þess að ástand sjávar sé með betra móti. 
Stórlaxi verði sleppt
Guðni býst við því að aukningin á stórlaxi muni fremur koma fram í ám á Norður- og Austurlandi, þar sem stórlaxahlutfall er jafnan hærra en gerist á Vestur- og Suðurlandi. Vonast hann því til að draga fari úr fækkun á stórlaxi, en göngur stórlaxa og veiði hafa farið minnkandi á síðustu tveimur áratugum. 
Fram kom að á síðustu árum hafi sífellt aukist að stangaveiddum laxi sé sleppt aftur í árnar, og er hlutfallið nú um 16%. Enn hærra hlutfalli er sleppt af tveggja ára laxi, eða um 25%. Hvetur Guðni veiðimenn til að halda áfram að hlífa stórlaxinum, til að viðhalda erfðaþættinum. Tók Óðinn Sigþórsson, formaður Landssambands veiðifélaga undir þau orð, og sagði að veiðimenn þyrftu að gera enn betur í sleppingum á stórlaxi. 
Guðni ræddi einnig um vaxandi sjóbirtingsveiði í mörgum ám og býst hann við að hún aukist enn frekar.
