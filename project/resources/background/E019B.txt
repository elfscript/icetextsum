Hafnarfjörður - Fasteignastofan er nú með í einkasölu einbýlishús við Heiðvang 8. Þetta er steinhús, 256,9 ferm. að stærð og með innbyggðum bílskúr, sem er 34,7 ferm. «Þetta er afar gott einbýli með aukaíbúð í kjallara og stendur á frábærum stað í Norðurbænum í Hafnarfirði,» segir Ívar Ásgrímsson hjá Fasteignastofunni. «Mjög góð aðkoma er að húsinu, stórt hellulagt bílaplan og steypt stétt að húsi.» 
Komið er inn í flísalagða forstofu. Úr forstofu er svo gestasalerni með flísum og einnig stórt forstofuherbergi með parketi, en var áður tvö minni herbergi. Úr forstofu er komið í lítið, flísalagt hol, en þaðan er útgangur út á mjög stórar og breiðar svalir sem liggja fyrir hornið, L-laga. 
Stofan er parketlögð og þar er fallegur arinn. Borðstofan er milli stofu og eldhúss og er með parketi á gólfi. Eldhús er einnig með parketi og eldri en vel með farinni innréttingu. Þar er ágætur borðkrókur. Inn af eldhúsi er búr með flísum á gólfi. 
Svefngangur er parketlagður. Þaðan er hægt að ganga inn í stóra forstofuherbergið. Hjónaherbergi og tvö barnaherbergi eru öll með parketi á gólfi og skáp. Þvottahús er dúklagt og með útgangi út á plan framan við hús. 
Séríbúð í kjallara er með stofu, eldhúsi, herbergi og salerni. Parket og flísar eru á gólfum. Þar er sérinngangur á bakhlið hússins en einnig er innangengt frá efri hæð um hringstiga úr stofu. 
«Staðsetning hússins er hreint frábær, engin byggð aftan við húsið og fallegt útsýni þar í átt að Álftanesi. Gatan er botnlangi og umhverfið afar rólegt og barnvænt,» sagði Ívar Ásgrímsson að lokum. Ásett verð er 55 millj. kr.
