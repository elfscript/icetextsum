Helgi Ingólfsson, kennari við Menntaskólann í Reykjavík, skrifar mér opið bréf í Morgunblaðinu sunnudaginn 19. febrúar síðastliðinn. Í bréfinu ber Helgi fram nokkrar spurningar sem hann óskar svara við. 
Mér er ljúft að svara því sem um er spurt, en áður vil ég benda á tvennt. 
Síðdegis hinn 7. febrúar sl., nánar tiltekið kl. 14.50, skrifar Helgi mér tölvupóst þar sem hann óskar svara við ákveðnum atriðum. 
Fyrir hádegi 8. febrúar svara ég honum því að ég sé að skoða málið og muni svara eins fljótt og ég get. Hinn 9. febrúar kl. 7.44 svara ég þeim spurningum sem til mín var beint. Þannig verð ég vart sakaður um að svara ekki erindum sem til mín berast. 
Á stjórnarfundi KÍ sl. föstudag kom fram að formaður Félags framhaldsskólakennara hefði heimsótt marga framhaldsskóla síðustu daga til að kynna samkomulag KÍ og menntamálaráðherra og svara fyrirspurnum þar að lútandi. 
Einnig kom fram að þrátt fyrir ítrekaðar óskir formannsins um að fá að koma á fund með kennurum í Menntaskólanum í Reykjavík til að ræða málið og svara spurningum hafi það ekki verið þegið enn sem komið er. 
Það er því ljóst að ef slíkur fundur hefði verið haldinn hefði Helgi þegar fengið svör við flestum spurningum sínum. En fyrst menn velja blaðaskrif fremur en fund þá verður svo að vera og því sný ég mér að því að svara spurningum Helga. 
Hvert aðildarfélag fyrir sig velur þá aðferð sem það vill þegar unnið er að málum sem þessum. Þannig getur verið misjafnt á milli félaga innan KÍ hve margir koma að umræðu um mál sem þetta áður en ákvörðun er tekin. 
Stjórn félags sem vinnur eftir þeim samþykktum sem gerðar hafa verið á æðstu samkomum félagsins er að stunda lýðræðisleg vinnubrögð og svo var í þessu tilfelli. 
Það var mat þeirra sem mest hafa unnið að málinu, þ.e.a.s. formanna aðildarfélaganna og formanns og varaformanns KÍ, að ef takast ætti að hafa áhrif á málið yrði að gera það áður en frumvarp um það yrði lagt fyrir Alþingi. Fyrirhugað var að leggja fram slíkt frumvarp um síðustu mánaðamót og því var tíminn naumur. 
Hvert félag fyrir sig ákvað síðan hvort og þá með hvaða hætti samkomulagið var kynnt áður en það var undirritað. 
Samkomulagið var tilbúið til undirritunar að kvöldi mánudagsins 30. janúar eða þremur dögum áður en utandagskrárumræðan fór fram en undirritun var frestað þar til að samkomulagið hafði verið kynnt trúnaðarmönnum Félags framhaldsskólakennara og formönnum kennarafélaga framhaldsskólanna. 
Utandagskrárumræða á Alþingi hefur aldrei stjórnað tímasetningum í vinnu Kennarasambands Íslands. 
Kennarasamband Íslands hefur hvorki samið um skerðingu á námi né styttingu námstíma enda liggur ákvarðanataka um slíkt hjá Alþingi. Alltaf hefur hins vegar verið ljóst að heildarendurskoðun á námi og námsskipulagi gæti falið í sér breyttan námstíma og alveg örugglega ekki jafn langan námstíma fyrir alla nemendur. 
Á fundinum í MR 17. janúar spurði ég hvort KÍ ætti einungis að vera á móti málinu eða reyna að beita sér og hafa áhrif. 
Eini fundarmaðurinn sem svaraði spurningu minni beint sagði að málið væri ónýtt í núverandi mynd. 
Á fundinum kom einnig fram í máli formanns Félags framhaldsskólakennara að það væri hlutverk forystunnar að reyna að komast að málinu og hafa áhrif á það. Þessu mótmælti enginn. 
Með samkomulaginu er verið að koma málinu í nýjan farveg, farveg sem er í takt við samþykktir KÍ og aðildarfélaga þess. 
Þegar upp verður staðið verður fyrst hægt að sjá með hvaða hætti KÍ nær að koma að þeim áherslum sem samþykkt 3. þings KÍ og samþykktir aðalfunda aðildarfélaga sambandsins fela í sér. Ef við hins vegar hefðum staðið til hliðar hefðum við engu náð fram. 
Ég mun ásamt forystumönnum Kennarasambands Íslands vinna að því af heilum hug að það frumvarp sem kemur væntanlega fram á Alþingi í vor feli ekki í sér að tíu ára grunnskóli og þriggja ára framhaldsskóli verði lögbundinn eins og ætla mátti að hefði orðið niðurstaðan ef við hefðum ekki verið til viðtals um málið. 
Formaður Kennarasambands Íslands situr í umboði allra félagsmanna. Félagsmenn KÍ, sem eru um 9.000 talsins, vinna á 659 vinnustöðum og þeir ákveða á þriggja ára fresti hver gegnir þessu starfi. 
Formaður KÍ hefur ekki neitunarvald og þegar stjórnir allra aðildarfélaga sambandsins fela formanni að undirrita samkomulag ber honum að gera það svo fremi að samkomulagið gangi ekki í berhögg við sannfæringu hans. Svo var ekki í þessu tilfelli því þá hefði ég sagt af mér áður en samkomulagið var undirritað. 
Að lokum þetta: Nánari svör hefðu fengist við einstaka liðum og jafnvel fleiri atriðum ef forystufólk félagsins hefði fengið að koma til fundar við kennara skólans til að ræða málið í heild sinni. Það má velta fyrir sér hvers vegna má ekki funda um málið þar eins og annars staðar. Höfundur er formaður Kennarasambands Íslands.
