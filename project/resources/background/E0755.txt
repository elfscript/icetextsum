Aðalbjörg Sólrún Einarsdóttir fæddist í Reykjavík 19. september 1953. Hún lést á Sjúkrahúsi Akraness miðvikudaginn 1. febrúar síðastliðinn og var útför hennar gerð frá Akraneskirkju 10. febrúar. 
Kæra systir, ég man ennþá hversu glöð ég var þegar ég fékk bréfið frá þér og þú vildir kynnast mér, og ég man vel mína fyrstu heimsókn til þín, hún var vandræðaleg í fyrstu en ekki lengi, því áhugamál okkar virtust vera þau sömu eða afar lík. Þú sagðir mér frá föður okkar, hvernig maður hann hefði verið og hvað hann hefði verið handlaginn og sýndir mér gripi sem hann hafði búið til og mér er minnisstæð mjög falleg fánastöng sem þú áttir eftir hann. Ekki var mikið um heimsóknir okkar í millum næstu árin vegna barneigna og anna en tvö af börnunum okkar eru fædd á sama árinu nærri í sama mánuði og hlógum við oft að því hvað við værum samtaka í þessu. Alltaf ætluðum við að fara í útilegu saman með börnin okkar svo þau kynntust betur, en því miður varð aldrei neitt af því. Og enn sannast máltækið að enginn veit sína ævi fyrr en öll er og maður á ekki að geyma til morguns það sem maður getur gert í dag. Ég hefði viljað eiga með þér miklu lengri tíma, elsku systir, við hefðum getað gert svo margt saman.
En enginn flýr örlög sín, þú veiktist og ekkert varð eins og áður. Nú er kvölum þínum og langri og erfiðri göngu loksins lokið, og veit ég að þér líður vel núna þar sem þú ert. Vil ég hér fá að þakka þér fyrir þann tíma sem við fengum saman. 
Elsku Valgeir, Einar, Guðmundur, Bergþóra og Valgerður og allir ástvinir ykkar, ég og fjölskylda mín sendum ykkur okkar innilegustu samúðarkveðjur og biðjum guð að styrkja ykkur í sorg ykkar á þessum erfiðu tímum. 
Ég sendi þér kæra kveðju,
nú komin er lífsins nótt. 
Þig umvefji blessun og bænir, 
ég bið að þú sofir rótt. 
Þó svíði sorg mitt hjarta, 
þá sælt er að vita af því 
þú laus ert úr veikinda viðjum, 
þín veröld er björt á ný. 
Ég þakka þau ár sem ég átti 
þá auðnu að hafa þig hér 
Og það er svo margs að minnast 
svo margt sem um hug minn fer 
Þó þú sért horfinn úr heimi 
ég hitti þig ekki um hríð 
Þín minning er ljós sem lifir 
og lýsir um ókomna tíð. 
(Þórunn Sig.) 
Sigurbjörg.
