sif.sigmarsdottir@gmail.com Þegar ég rann á rassinn fyrir utan fyrirtækjaskrá, með stofnpappírana í fanginu, var mér allri lokið. Nóg hafði mér fundist um flækjur og hindranir í undirbúningi stofnunar fyrirtækis míns og oft hafði mér liðið sem ég væri á hálum ís, en aldrei sem nú. Það hvarflaði að mér hvort hálkublettinum hefði verið komið vísvitandi fyrir beint fyrir utan húsnæði ríkisskattstjóra (en fyrirtækjaskrá er starfrækt hjá og af skattstjóranum) til þess að letja vongott athafnafólk frá því að halda lengra, eða að minnsta kosti til þess að koma því niður á jörðina.
Fall er fararheill
Ég staulaðist á fætur, dustaði af mér snjóinn og ákvað að ég gæti ekki gefist upp núna. Ég hafði talið mig hafa fundið út úr því hvernig stofna skyldi fyrirtæki þrátt fyrir að leiðbeiningar um þá þraut virðist hvergi vera fáanlegar á mannamáli. Ég hafði kraflað mig fram úr heilum skógi eyðublaða í boði skattstjóra, fyllt út tilskilda pappíra og soðið saman stofnskrá, stofngerð og samþykktir. Stolt hafði ég sýnt lögfræðingnum í fjölskyldunni afraksturinn. Hann tjáði mér að þetta væri allt saman bandvitlaust gert hjá mér og ég þyrfti því að byrja upp á nýtt. Loks hafði ég tæmt sparibauka heimilisins til þess að skrapa saman tilskilið lágmarkshlutafé sem er 500.000 krónur. 
«Fall er fararheill,» hugsaði ég með mér um leið og ég haltraði inn á fyrirtækjaskrá. Hálkubletturinn var þó ekki síðasta hindrunin í langri leið að stofnun fyrirtækis. Þegar ég dró upp kreditkortið til þess að greiða þær 88.500 krónur sem það kostar að skrá einkahlutafélag var mér tjáð að ekki væri tekið við kortum á fyrirtækjaskrá. Upphófst þá löng ganga á pinnahælum og í pólýesterskyrtu í íslensku vetrarverði í leit að banka. 
Án þess að fara út úr húsi
Stuttu síðar var ég komin til Bretlands þar sem ég hugðist taka þátt í að stofna sambærilegt einkahlutafélag. Pinnahælarnir voru skildir eftir heima ásamt öllum fatnaði úr gerviefnum. Ég var þess albúin að kljást við breska skriffinnsku og möppudýr. Það kom hins vegar á daginn að ráðstafanirnar höfðu verið óþarfar. Í Bretlandi er hægt að stofna fyrirtæki án þess að fara út úr húsi. Þar í landi starfa fyrirtæki sem sjá um harkið fyrir mann gegn mjög vægu gjaldi. Einungis þarf að fylla út einfalt eyðublað á netinu og fyrirtækið er komið á skrá eftir nokkrar klukkustundir. Að skrá einkahlutafélagið kostar ekki nema 20 pund, eða rúmar 2.200 krónur, og engar kröfur eru gerðar um lágmarkshlutafé. Samhliða því að stofna fyrirtækið er manni boðið að festa kaup á hinum ýmsa varningi sem flikkað getur upp á fyrirtækjaleikinn, svo sem skiltum með nafni fyrirtækisins, nafnspjöldum, sérhönnuðum fundargerðarbókum og innbundnum stofnskjölum. Allt er þetta svo sent heim. 
Ferlið er auðvelt og ánægjulegt. Hægt er að stofna fyrirtæki án þess að missa móðinn áður en á hólminn er komið og lítil hætta er á að verða sér að voða á viðsjárverðum hálkublettum. 
Samkvæmt lista Alþjóðabankans, þar sem löndum er raðað eftir því hve auðvelt er að stofna fyrirtæki í þeim, er Ísland í 14. sæti sem má líklega teljast sem nokkuð góður árangur (www.doingbusiness.org/EconomyRankings). 
Eftir að hafa kynnst því hvernig það er að koma á fót fyrirtæki í Bretlandi get ég þó ekki varist þeirri hugsun hvort ekki sé hægt að gera betur á Fróni. Hvers vegna kostar það 88.500 krónur að stofna einkahlutafélag á Íslandi? Má það ekki kosta minna? Hvers vegna þarf stofnfé einkahlutafélags að vera hálf milljón? Og hvenær verður hægt að stofna fyrirtæki á Íslandi í gegnum netið, í hlýjunni heima, svo hálkublettir fyrir utan fyrirtækjaskrá verði ekki lengur enn ein hindrunin í vegi þeirra sem hyggjast stofna sitt eigið?
