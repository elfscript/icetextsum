Í SAFNI við Laugaveg gefur nú að líta vísi að yfirlitssýningu verka Roni Horn, amerísku listakonunnar sem hefur sótt Ísland heim áratugum saman og á sinn þátt í því að skapa mynd okkar af landinu. Roni vinnur gjarnan í seríum og hefur gert töluverðan fjölda bókverka, m.a. með myndum frá Íslandi en einnig portrettmyndum. Það má sjá samlíkingu í yfirborði andlits og lands, hvorttveggja fullt af lífi, óendanlega breytilegt og býr yfir leyndardómum undir niðri. Ekki síður er yfirborð vatns frjótt myndefni þar sem saman spilar yfirborð og undirdjúp og sama myndin endurtekur sig aldrei tvisvar. Roni hefur tekið mikinn fjölda mynda af vatnsyfirborði, bæði af yfirborði íslenskra jökuláa og árinnar Thames. Vatnsyfirborð, boðaföll, rastir og hringiður hafa heillað listamenn um aldir. Leonardo da Vinci skildi eftir sig mikið safn handrita þar sem hann fjallar um allt milli himins og jarðar, meðal annars náttúruna og fyrirbæri hennar á borð við landslag, ljós og skugga, og vatn. Hann nálgaðist umhverfi sitt jöfnum höndum sem málari og vísindamaður og lýsti birtubrigðum og litum í miklum smáatriðum. Líkt og Roni Horn heillaðist hann af vatnsyfirborði og skrifaði mikið um margvíslegar myndir þess. Trúr samtíma sínum sá hann samlíkingu í hugmyndum um uppbyggingu jarðar og mannslíkamans, þar sem árnar eru æðar jarðarinnar. Þær hlykkjast mest sem elstar eru, skrifar hann út frá athugun sinni á því hvernig straumurinn grefur og mótar árfarveginn. Á ótal síðum lýsir Leonardo vatni í ám og höfum, eðliseiginleikum þess og hegðun við ýmsar aðstæður. Hann skoðar heiminn líkt og vera frá annarri plánetu, eins og enginn hafi horft í kringum sig á undan honum. Allt er eftir að uppgötva, sjá og skoða en rannsókn byggð á eigin reynslu var árangursríkasta leiðin til þekkingar að hans mati. Lýsingar hans á vatni, birtingarmyndum þess, eðli og eiginleikum eru svo ítarlegar að þegar maður heldur að nú sé þetta bara komið, meira sé ekki hægt að tína til, heldur hann enn áfram, lengi enn. List Roni Horn er einnig rannsókn, skoðun á umhverfinu og okkur sjálfum um leið. Svörin sem hún gefur í skyn eru ólíkt ljóðrænni en upptalning Leonardos en áráttan er ekki ósvipuð, án þess þó auðvitað að fara lengra með slíkan samanburð. Það gætir fjölbreyttra grasa í flóru verka Roni Horn í Safni, verka frá síðustu tuttugu árum, og sýningin sem dreifð er um allar hæðir gefur ágæta innsýn í vinnulag hennar og hugðarefni sem myndlistarkonu og manneskju. Viðkvæmni og styrkur einkenna mannamyndir hennar sem stundum beina sjónum að unglingum, landslagi í mótun. Nýjustu innkaupin, verkið «Doubt by water», sýna meðal annars samsetningu vatnsyfirborðs og andlits óharðnaðs unglings, andlit sem er í mótun í öllum skilningi, andlit sem hylur dýpkandi vitund en fær tæpast falið berskjaldað sakleysi æskunnar. Framsetning þessa verks í formi eins konar skilta hentar því vel, það gerir áhorfandann að hluta af verkinu og virkjar hann í skoðun sinni auk þess að leika sér með spurningar um bakhlið og framhlið. Ég gæti trúað því að listaverk Roni Horn hafi haft nokkur áhrif meðal íslenskra myndlistarmanna og þau hafa einnig auðgað sýn okkar á margbreytileika íslenskrar náttúru og mannlífs. Hér er upplagt tækifæri til að sjá hluta myndverka hennar og skoða bókverkin um leið, sýning sem gefur í skyn margbrotna heildarmynd. 
Ragna Sigurðardóttir
