Fólk er farið að falla í Sómalíu vegna vatnsskorts og dæmi eru um, að það reyni að lina þjáningarnar með því að drekka sitt eigið þvag. Miklir og langvarandi þurrkar eru í norðaustanverðri Afríku, þeir mestu í 40 ár.
Í yfirlýsingu frá hjálparsamtökunum Oxfam segir, að fólk sé farið að falla og hætta sé á, að vatnsskorturinn verði tugþúsundum manna að bana verði þeim ekki komið til hjálpar. Daglegur vatnsskammtur til matargerðar og drykkjar er nú víða ekki nema um þrjú vatnsglös en það er ekki nema lítið brot af daglegri þörf. 
Allt yfirborðsvatn er horfið, brunnar þurrir og líka borholur, sem eru þó nokkuð djúpar. Oxfam segir, að ástandið sé miklu skelfilegra en starfsmenn samtakanna hafi áður kynnst. Mörg dæmi séu um, að fólk og einkum börn drekki sitt eigið þvag. 
Nokkur múslímsk samtök hafa safnað fé og nú í vikunni sendu þau 10 tankbíla með vatn til suðurhluta landsins þar sem ástandið er verst. Mun Oxfam senda annað eins í næstu viku en Mohamed Elmi, svæðisstjóri samtakanna, segir, að baráttan sé um líf eða dauða. Sagði hann, að þrjú vatnsglös á dag nægðu hvergi í 40 stiga hita. 
Sameinuðu þjóðirnar áætla, að 11 milljónir manna í Keníu, Eþíópíu, Sómalíu, Erítreu, Tansaníu og Búrundí þurfi á mikilli hjálp að halda næsta hálfa árið.
