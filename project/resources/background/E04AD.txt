Árbók Ferðafélags Íslands 2005 nefnist Austfirðir frá Reyðarfirði til Seyðisfjarðar eftir Hjörleif Guttormsson, náttúrufræðing í Neskaupstað. Í bókinni eru á fjórða hundrað litljósmyndir og einnig eru 12 mynda syrpur úr hverjum þéttbýlisstað svæðisins, Reyðarfirði, Eskifirði, Neskaupstað og Seyðisfirði. Þá eru birtar 20 gamlar ljósmyndir af mannvirkjum og merkismönnum fyrri tíðar.
Guðmundur Ó. Ingvarsson landfræðingur hefur teiknað öll staðfræðikort bókarinnar, 11 talsins og einnig 13 jarðfræðikort og skýringaruppdrætti unnin eftir frumgögnum annarra. Í þessum kortum og teikningum felast miklar upplýsingar sem ekki hafa verið almenningi aðgengilegar áður, svo sem um berggrunninn, rof hans og aðra landmótun. 
Síðasti kafli bókarinnar geymir ágrip af jarðfræði Austfjarða sem höfundur hefur tekið saman eftir ritgerðum jarðfræðinga sem birst hafa undanfarin 50 ár. 
Í landlýsingu sinni nefnir höfundur alla sveitabæi sem byggðir hafa verið á svæðinu og gerir grein fyrir því hvernig þéttbýli hefur myndast og segir helstu drætti atvinnusögunnar. Hann lýsir staðháttum, staðsetur öll helstu örnefni og segir þann hluta þjóðarsögunnar sem gerst hefur á þessum austasta hluta landsins. Landlýsing bókarinnar hefst við Eyri á suðurströnd Reyðarfjarðar og lýkur í landi jarðarinnar Brimness í Seyðisfirði á mörkum við Loðmundarfjörð. 
Þetta er 75. árbókin sem FÍ gefur út og er hún afhent félagsmönnum gegn greiðslu árgjalds sem er 3.900 krónur.
