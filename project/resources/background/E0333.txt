Íþrótta- og frístundanefnd Fljótsdalshéraðs hvetur einstaklinga og fyrirtæki til þess að gefa hreyfingarleysinu langt nef og taka þátt í átakinu «Hjólað í vinnuna». Átakið stendur yfir dagana 2. til 13. maí nk. og er hluti af verkefni Íþróttasambands Íslands, «Ísland á iði». Meginmarkmið framtaksins er að vekja athygli á hjólreiðum sem heilsusamlegum, hagkvæmum og umhverfisvænum samgöngumáta. Offita og hreyfingarleysi er vaxandi vandamál og hreyfing er mikilvæg fyrir líkamlegt og andlegt heilbrigði. Allar nánari upplýsingar um «Hjólað í vinnuna» eru á vef átaksins, www.hjolad.isisport.is, og þar geta einstaklingar og fyrirtæki skráð sig til þátttöku. Frá þessu segir á vef Fljótsdalshéraðs.
