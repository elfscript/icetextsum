LÖGREGLUMAÐUR slasaðist minniháttar þegar ölvaður ökumaður ók á lögreglubíl með þeim afleiðingum að lögreglubifreiðin kastaðist út í skurð og er hún mikið skemmd. 
Að sögn lögreglunnar á Akranesi var hún í fyrrakvöld beðin um að svipast um eftir manni sem farið var að sakna. 
Um kl. 23 komu lögreglumenn auga á bifreið mannsins á afskekktum stað og héldu í átt að honum. Er lögreglubifreiðin nálgaðist ók maðurinn af stað á móti lögreglubifreiðinni og beint framan á hana á mikilli ferð. Á vettvangi var þröngur malarvegur og ekki hægt að mætast. 
Lögreglubifreiðin kastaðist út í skurð
Ökumaður lögreglubifreiðarinnar reyndi að komast hjá árekstri með því að aka afturábak og út í kant vegarins en það dugði ekki til. Við höggið kastaðist lögreglubifreiðin út af veginum og ofan í skurð. Maðurinn var handtekinn á staðnum og er hann grunaður um ölvun við akstur. Annar lögreglumannanna slasaðist minniháttar eins og áður sagði. Bifreið mannsins er líklegast ónýt og lögreglubifreiðin mikið skemmd eftir áreksturinn.
