RAFMAGN fór af Ólafsfirði og Siglufirði í um hálftíma í gærmorgun þegar um 50 metra breitt snjóflóð féll í Karlsárdal milli Dalvíkur og Ólafsfjarðar. 
Flóðið braut eina stæðu í 33 kV-rafmagnslínu sem veitir rafmagni frá Skeiðfossvirkjun frá Ólafsfirði yfir til Dalvíkur með þeim afleiðingum að línan leysti út og slökkti á Skeiðfossvirkjun. 
Kveikja þurfti á dísilrafstöð á Siglufirði til að koma Skeiðfossvirkjun aftur í gagnið, en hún sér nú Siglufirði og Ólafsfirði fyrir rafmagni. Dalvík fær nú hins vegar rafmagn frá Akureyri. Starfsmenn Rarik sáu annað flóð á þessum slóðum um 250 metra breitt. 
Verið er að vinna að strengvæðingu í gegnum Ólafsfjarðargöng til að taka línuna sem skemmdist úr rekstri í framtíðinni. Að sögn Péturs Vopna Sigurðssonar, netstjóra hjá Rarik á Norðurlandi, ætti sá strengur að vera kominn í gagnið í sumar.
