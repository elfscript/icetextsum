Eftir Örnu Schram arna@mbl.is ÞINGMENN stjórnarandstöðunnar gagnrýndu stjórnvöld harðlega á Alþingi í gær fyrir að synja umsókn Mannréttindaskrifstofu Íslands (MRSÍ) um frekara fjármagn til reksturs skrifstofunnar og verkefna hennar. Steingrímur J. Sigfússon, formaður Vinstrihreyfingarinnar - græns framboðs, upplýsti, í upphafi þingfundar, að skrifstofunni hefði borist bréf frá utanríkisráðuneytinu í fyrradag þar sem ósk hennar um styrkveitingu fyrir þetta ár hefði verið synjað. Þar með hefði skrifstofan einungis 2,2 milljónir króna til ráðstöfunar á þessu ári. 
Utanríkisráðuneytið og dómsmálaráðuneytið hafa undanfarin ár veitt fjórar milljónir hvort til MRSÍ. Voru þessar átta milljónir eyrnamerktar skrifstofunni sérstaklega. Breytingar voru hins vegar gerðar á því fyrirkomulagi við fjárlagagerðina síðasta haust og vetur. Þá voru fjárhæðirnar sérmerktar mannréttindum almennt. 
Í kjölfarið sótti skrifstofan um styrk til ráðuneytanna. Hún fékk svar frá dómsmálaráðuneytinu í febrúar, segir Brynhildur Flóvenz, stjórnarformaður MRSÍ. Þar var skrifstofunni úthlutað 2,2 milljónum fyrir þetta ár. Mannréttindastofnun Háskóla Íslands fékk 1,2 milljónir frá ráðuneytinu og sameiginlega fengu MRSÍ og Mannréttindastofnunin nokkur hundruð þúsund kr., segir Brynhildur, til að standa undir ráðstefnu þeirra um mannréttindakafla stjórnarskrárinnar. 
Grundvellinum kippt undan skrifstofunni
Steingrímur sagði á Alþingi í gær að með þessum aðgerðum væri verið að kippa grundvellinum undan Mannréttindaskrifstofunni. «Afgreiðsla meirihlutans á Alþingi var auðvitað hneyksli; að setja Mannréttindaskrifstofuna í þá stöðu að þurfa að knékrjúpa um fjárveitingar frá ráðuneytum sem hún á einmitt m.a. að veita aðhald,» sagði hann. 
Fleiri þingmenn stjórnarandstöðunnar tóku til máls. Helgi Hjörvar, þingmaður Samfylkingarinnar, sagði m.a. að það liti út fyrir að verið væri að refsa MRSÍ fyrir að halda frammi málefnalegum sjónarmiðum í lýðræðislegri umræðu. Þórunn Sveinbjarnardóttir og Össur Skarphéðinsson, Samfylkingu, sögðu að í reynd væri verið að leggja skrifstofuna niður. Þá sagði Sigurjón Þórðarson, þingmaður Frjálslynda flokksins, að það væri ekki eins og ráðherrarnir væru alltaf að spara. «Ísmoli er sendur úr landi með ærnum tilkostnaði, sendiherrum fjölgar um 75% en ef það eru mannréttindamál þarf að spara um heil 75%. Það er kannski til að vega upp kostnaðaraukninguna af sendiherrunum? Það skyldi þó aldrei vera.» 
Davíð Oddsson utanríkisráðherra sagðist ekki kannast við að nein loforð hefðu verið svikin, eins og þingmenn hefðu haldið fram. Hann sagði einnig aðspurður að öllum þeim fjármunum, sem utanríkisráðuneytið hefði til ráðstöfunar til mannréttindamála, yrði varið til þess málaflokks. 
Loks sagði hann: «Í annan stað vil ég nefna að á vormánuðum [...] við fjárlagavinnu var lagt til af hálfu utanríkisráðuneytisins á þeim tíma að sú skipan skyldi verða á, sem varð, að fjármunir til mannréttindamála yrðu ákveðnir með sérstökum hætti frá ráðuneytinu en yrði ekki sjálfkrafa fjárveiting til tiltekinnar stofnunar.» 
«Árás á mannréttindastarf á Íslandi»
«ÉG er nánast orðlaus. Mér finnst þetta vera árás á mannréttindastarf á Íslandi,» segir Brynhildur Flóvenz, stjórnarformaður Mannréttindaskrifstofu Íslands, um þá niðurstöðu utanríkisráðuneytisins að synja beiðni skrifstofunnar um styrk til reksturs hennar og verkefna. 
Brynhildur segir að í bréfi ráðuneytisins, sem borist hafi skrifstofunni í fyrradag, hafi komið fram að fjármagn ráðuneytisins til mannréttindamála ætti þess í stað að renna til mannréttindamála á alþjóðavettvangi. Til stæði m.ö.o. að fjármagna hálfa stöðu starfsmanns við mannréttindamál hjá ÖSE (Öryggis- og samvinnustofnun Evrópu). 
Brynhildur segir að þetta þýði, að óbreyttu, að skrifstofan hafi einungis 2,2 milljónir til ráðstöfunar á þessu ári. Til samanburðar hafi hún fengið átta milljónir á fjárlögum síðasta árs. «Við höfum fjármagn fram á sumar til að halda skrifstofunni gangandi. Ef okkur tekst ekki að afla meiri fjár blasir ekkert annað við en lokun skrifstofunnar. Ég held þó í þá von að einhverjir vilji styrkja þetta starf.»
