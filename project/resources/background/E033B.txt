Í dag, sumardaginn fyrsta, koma út leiðbeiningar um nýræktun skóga. Þessar leiðbeiningar hefur nefnd samið sem undanfarin tvö ár hefur unnið að þessu verkefni. Jón Geir Pétursson skógfræðingur hefur stýrt þessu verkefni.
«Hvatinn að því að þetta er gert var tillaga á aðalfundi Skógræktarfélags Íslands árið 2002, þar sem félagið vildi hafa frumkvæði að því að settar væru fram aðgengilegar vinnureglur um það hvernig nýræktun skóga ætti að ganga fyrir sig í landinu,» segir Jón Geir. 
En hverjir áttu sæti í nefndinni? 
«Nefndin samanstendur af fulltrúum frá opinberum stofnunum og frjálsum félagasamtökum. Frá Fornleifanefnd ríkisins kemur Agnes Stefánsdóttir, frá Fuglaverndunarfélaginu er Einar Þorleifsson, frá Landvernd er Heiðrún Guðmundsdóttir, fyrir landshlutabundnu skógræktarverkefnin: Héraðsskóga, Austurlandsskóga, Norðurlandsskóga, Skjólskóga á Vestfjörðum, Vesturlandsskóga og Suðurlandsskóga er Sherry Curl, fyrir hönd Náttúrufræðistofnunar Íslands á sæti í nefndinni Sigurður H. Magnússon, fyrir Umhverfisstofnun er Trausti Baldursson, fyrir Skógrækt ríkisins er Arnór Snorrason og Brynjar Skúlason, til 1. jan 2005. Þá tók sæti hans Hallgrímur Indriðason. Fulltrúar Skógræktarfélags Íslands í nefndinni eru Einar Gunnarsson, Þuríður Ingvadóttir auk mín, Jóns Geirs Péturssonar.» 
Hvernig gekk að samræma sjónarmið þessara ólíku aðila? 
«Sú vinna gekk ágætlega, það komu allir að þessu með opnum hug, vitandi það að skógrækt er orðin raunverulegur valkostur í landnýtingu á Íslandi og því gríðarlega mikilvægt að það sé tryggt að hún fari fram í sátt við aðra nýtingu landsins. 
Þessir hópar sem eiga fulltrúa í nefndinni hafa hingað til verið að tala talsvert hver í sínu horni en í þessari vinnu voru allir þessir aðilar fengnir til þess að móta þessar almennu leikreglur og niðurstaða vinnu starfshópsins er sett fram á vefsíðu sem opnuð er í dag, þar sem reynt er að tryggja það að skógræktarstarfið gangi fyrir sig í sem bestri sátt við umhverfið. Vefslóðin er: www.skog.is/leidbeiningar.htm. 
Við litgreinum leiðbeiningarnar á slóðinni. Í flokki A eru svæði þar sem ekki skal stunda skógrækt, sá flokkur er rauður. Í flokki B, sem er gulur, eru svæði þar sem skógrækt er háð sérstökum skilyrðum. Í flokki C, sem er grænn, þar eru veittar almennar leiðbeiningar um markmið, undirbúning og ræktun nýrra skóga.» 
Hvar er skógrækt æskilegust á landinu? 
«Með þessum leiðbeiningum er verið að draga fram að víða um land er stefnt að annarri landnýtingu en skógrækt. Við erum í þessum leiðbeiningum að setja það fram á skýran hátt. Þar eru t.d. svæði sem eru friðuð samkvæmt náttúruverndarlögum, þjóðminjalögum eða eru ætluð undir annað í skipulagi. Eins er okkur hér hjá Skógræktarfélagi Íslands ákaflega annt um það að skógrækt falli sem best að heildarsvipmóti lands. Íslensk náttúra og íslenskt landslag er einstakt á heimsvísu og skógrækt er enn sem komið er ákaflega takmörkuð hér á landi og því erum við í einstakri aðstöðu og berum mikla ábyrgð á því að þeir skógar sem við gróðursetjum til í dag falli sem best að landslaginu. Það er því eitt af áhersluatriðum þessara leiðbeininga að tryggja að svo sé. 
Eins leggjum við mikla áherslu á að þeir sem rækta skóg setji sér markmið með ræktuninni. Það sé gerður greinarmunur á því hvort stefnt sé að timburframleiðslu, útivistarskógrækt eða endurheimt náttúruskóga landsins. Slík setning markmiða segir mikið til um hvaða trjátegundir ber að nota og hversu mikið þarf að leggja í ræktunina. 
Eins er mikilvægt að þeir sem rækta skóg séu meðvitaðir um mikilvægi þess að varðveita fornminjar sem víða leynast í landinu og þýðingarmikið er að sé ekki raskað. Slíkar minjar geta líka farið ákaflega vel í opnum svæðum í skógarlandslagi í framtíðinni. 
Eins drögum við þarna saman á einn stað upplýsingar um fugla á válista og plöntur á válistum, og gerum þannig aðgengilegar fyrir alla þá sem hyggjast rækta skóg þessar upplýsingar áður en hafist er handa. 
Það má nefna að við höfum litið töluvert til nágrannalanda við gerð þessa efnis, sérstaklega til Bretlandseyja, þaðan má fá marga gagnlega hluti sem henta hér, t.d. fuglavernd, plöntuvernd, minjavernd og landslagsaðlögun.» 
Ber fólki að fara eftir þessum leiðbeiningum? 
«Við hvetjum alla til þess að fara eftir þessum leiðbeiningum, og auðvitað þá sem stunda mikla skógrækt, og leggjum áherslu á að við gerð þessara leiðbeininga standa allir þeir aðilar sem stunda skógrækt í stórum stíl í landinu nú. Eins og nafnið sýnir eru þetta leiðbeiningar en ekki lög en við vonumst eigi að síður til þess að þær verði notaðar sem mest. Þeir aðilar sem að verkefninu standa munu reyna að tryggja að skógræktarframkvæmdir á þeirra vegum fari fram samkvæmt þessum leiðbeiningum. Það er líka mikilvægt að það komi fram að við setjum þetta fram á rafrænu formi heimasíðu og skiljum það að þessar leiðbeiningar er ekki hægt að setja fram sem endanlegar. Skógræktarstarfinu tengjast ýmis lög og reglugerðir sem taka breytingum og því er nauðsynlegt að svona efni sé uppfært reglulega. Umsjón með því hyggst Skógræktarfélag Íslands hafa í samráði við fyrrnefndan starfshóp, sem ætlunin er að hafi fundi með sér öðru hverju.»
