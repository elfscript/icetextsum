KARLMAÐUR um tvítugt ruddist inn í tvær bifreiðir í Reykjavík og Mosfellsbæ um miðjan dag í gær, hrinti ökumönnunum frá og ók í burtu. Velti maðurinn annarri bifreiðinni, og er hún ónýt eftir veltuna. Talið er að maðurinn gangi ekki heill til skógar, en hann hafði verið sendur frá meðferðarheimilinu Hlaðgerðarkoti í Mosfellsdal á geðdeild Landspítala - háskólasjúkrahúss í fyrrakvöld. Þar var hann hins vegar útskrifaður um hádegisbilið í gær.
Ökumaður komst út við illan leik
Samkvæmt upplýsingum lögreglu kom maðurinn að jeppabifreið sem stansað hafði á göngubrautarljósum við Hringbraut við Landspítalann um kl. 15. Reif hann upp bílstjórahurðina og tók bílinn traustataki en ökumaðurinn, kona sem var ein í bifreiðinni, komst út við illan leik. Maðurinn ók síðan sem leið lá austur Miklubraut og upp í Mosfellsbæ. Við Hlégarð í Mosfellsbæ ók hann út af veginum þar sem jeppinn valt og er hann talinn ónýtur eftir veltuna. Maðurinn slapp hins vegar ómeiddur. Tvær konur sem komu þar að í bifreið stoppuðu og ætluðu að veita aðstoð en maðurinn hrinti konunum frá sér, ruddist inn í bílinn og hélt áfram ferð sinni upp í Mosfellsdal. Var hann nýkominn upp að Hlaðgerðarkoti þegar lögregla kom að og handtók hann. Skv. upplýsingum lögreglu urðu konurnar ekki fyrir líkamsmeiðslum þegar maðurinn ruddist inn í bílana en þeim var boðin aðstoð og áfallahjálp. 
Maðurinn var vistmaður á meðferðarheimilinu Hlaðgerðarkoti og skv. upplýsingum forstöðumanns heimilisins var hann sendur á geðdeild Landspítalans sl. laugardagskvöld þar sem hann var talinn í slæmu andlegu ástandi og með ranghugmyndir. Af einhverjum ástæðum hafi maðurinn hins vegar verið útskrifaður af geðdeildinni um hádegisbilið í gær. Að sögn forstöðumannsins birtist maðurinn skyndilega á stolnu bifreiðinni í Hlaðgerðarkoti í gærdag en lögreglumenn komu þar að í sömu svipan og fluttu manninn á geðdeild.
