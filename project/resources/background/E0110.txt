SOFFÍA Sigurðardóttir flautuleikari heldur burtfarartónleika frá Tónlistarskóla Kópavogs í Salnum, Tónlistarhúsi Kópavogs, á föstudaginn kl. 18. Með Soffíu á tónleikunum leikur Ingunn Hildur Hauksdóttir píanóleikari.
Soffía er tvítugur Kópavogsbúi og byrjaði að læra á flautu í Skólahljómsveit Kópavogs átta ára gömul, þar sem aðalkennari hennar var Kristrún Björnsdóttir. Sextán ára flutti hún sig yfir í Tónlistarskóla Kópavogs og hefur lært þar bæði hjá Martial Nardeau og núverandi kennara sínum, Guðrúnu Birgisdóttur. Síðasta sumar fór hún á masterclass-námskeið í Nice í Frakklandi og sótti tíma hjá þeim Davide Formisano og Vincent Lucas. Soffía hefur oft komið fram á nemendatónleikum tónlistarskólans og fór m.a. sem einleikari með strengjasveit skólans í tónleikaferð til Færeyja vorið 2004. 
Síðustu tvö ár hefur Soffía kennt á flautu í Skólahljómsveit Kópavogs. Hún lýkur stúdentsprófi frá Verzlunarskóla Íslands nú í vor. 
Á efnisskrá burtfarartónleikanna eru verk eftir Johann Sebastian Bach, Gabriel Fauré, Bohuslav Martinu og Atla Heimi Sveinsson. Aðgangur að tónleikunum er ókeypis og eru allir velkomnir.
