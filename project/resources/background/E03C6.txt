JOHN Terry, fyrirliði Chelsea, var um helgina útnefndur besti leikmaður ársins í Englandi, en það eru leikmenn liðanna sem velja þann besta. Þeir sem komu þar á eftir voru Frank Lampard og Petr Cech, félagar hans hjá Chelsea, Thierry Henry, Arsenal, sem var valinn bestur í fyrra, Steve Gerrard, Liverpool og Andrew Johnson, Crystal Palace.
Efnilegasti leikmaður deildarinnar var valinn Wayne Roone hjá Manchester United, en hann er aðeins 19 ára gamall. 
Þetta er í fyrsta sinn sem leikmaður Chelsea fær slíka viðurkenningu. «Það er frábært að fá slíka viðurkenningu frá leikmönnum sem eru að keppa við mann allan veturinn. Maður fer á völlinn til að gera sitt besta og að fá viðurkenningu frá öðrum atvinnuknattspyrnumönnum fyrir það er frábært,» sagði Terry. 
Lið ársins var einnig tilkynnt. Þar er Petr Cech í markinu, varnarmenn eru Gary Neville, Manchester United, John Terry, Chelsea, Rio Ferdinand, Manchester United, og Ashley Cole, Arsenal. Á miðjunni leika Frank Lampard, Chelsea, Steven Gerrard, Liverpool, Arjen Robben, Chelsea og Shaun Wight-Phillips, Manchester City. Frammi eru þeir Thierry Henry, Arsenal, og Andrew Johnson, Crystal Palace.
