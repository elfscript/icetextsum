MEISTARAKEPPNI KSÍ, hinir árlegu leikir milli Íslandsmeistaranna og bikarmeistaranna í karla- og kvennaflokki í knattspyrnu, verður haldin í byrjun næstu viku. Karlalið FH og Keflavíkur eigast við á heimavelli FH, aðalleikvanginum í Kaplakrika, á mánudagskvöldið, 9. maí, og kvennalið Vals og ÍBV mætast þriðjudagskvöldið 10. maí. Leikstaður á síðarnefnda leiknum liggur ekki endanlega fyrir. 
FH og Keflavík mætast þar með tvívegis með aðeins viku millibili því mánudaginn 16. maí eigast liðin við í fyrstu umferð úrvalsdeildar karla. Sá leikur fer fram á heimavelli bikarmeistaranna í Keflavík.
