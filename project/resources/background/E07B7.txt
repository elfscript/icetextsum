HAGNAÐUR Sparisjóðs vélstjóra (SPV) nam 1.124 milljónum króna eftir skatta á árinu 2005 og hefur aldrei verið meiri. Árið áður var hagnaður sjóðsins 683 milljónir. Arðsemi eigin fjár SPV var 22,6% í fyrra.
Hreinar vaxtatekjur SPV námu 915 milljónum í fyrra samanborið við 865 milljónir árið 2004. Aðrar rekstrartekjur jukust hins vegar um 557 milljónir króna milli ára og námu 1.457 milljónum í fyrra en 900 milljónum árið áður. Þar munar mest um liðlega 300 milljóna króna tekjuaukningu af hlutabréfum og öðrum eignarhlutum og tæplega 200 milljóna króna aukinn gengishagnað, sem stafar aðallega af hagnaði af markaðshlutabréfum. Önnur rekstrargjöld SPV námu 824 milljónum á árinu 2005 og jukust um tæp 3% frá fyrra ári. Framlag á afskriftareikning útlána var 186 milljónir sem er 14 milljóna króna aukning frá fyrra ári. Reiknaðir skattar rúmlega tvöfaldast hins vegar milli ára og fara úr 110 milljónum vegna ársins 2004 í 239 milljónir vegna ársins 2005. 
Útlán SPV námu 24,1 milljarði króna á árinu 2005 og jukust um tæp 32% milli ára. Innlán jukust um tæp 16% og voru 19,8 milljarðar á síðasta ári. 
Heildareignir SPV námu 37,5 milljörðum í árslok 2005 samanborið við 29,7 milljarða í árslok 2004. Eigið fé í árslok nam 6,1 milljarði og hafði aukist um 1,1 milljarð frá árinu áður. Eiginfjárhlutfall samkvæmt CAD-reglum er 19,5% en var 19,7% árið 2004.
