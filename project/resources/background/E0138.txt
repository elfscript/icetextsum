«FRAMVINDAN á íbúðalánamarkaði vekur spurningar um eðlilega verkaskiptingu milli hins ríkisrekna Íbúðalánasjóðs og bankanna.» Þetta sagði Geir H. Haarde fjármálaráðherra á ráðstefnu Samtaka banka og verðbréfafyrirtækja (SBV) í gær. Hann sagði að Íbúðalánasjóður mundi vissulega áfram hafa mikilvægu hlutverki að gegna. Hann teldi hins vegar eðlilegt að hlutverk sjóðsins beindist í framtíðinni í meira mæli að félagslegum þáttum og ákveðnum landshlutum.
Eðlileg framþróun
Íbúðalán bankanna eru að mati Geirs eðlileg framþróun á lánamarkaði. «Það er ekki vafi á því að einkavæðing bankanna, aukin stærð þeirra og styrkur í kjölfarið, á stóran þátt í því að þeir töldu sér óhætt að leggja út á þessa nýju braut,» sagði Geir. «Með þeirri vaxtalækkun á langtímalánum til fasteignaviðskipta sem þessari þróun hefur fylgt má segja að einkavæðingin hafi með beinum hætti og kannski skjótvirkari hætti en fyrirséð varð bætt lífskjörin í landinu.» 
Þá sagði hann að breyting á hlutverki Íbúðalánasjóðs væri úrlausnarefni á hinum pólitíska vettvangi. Fara þyrfti vandlega yfir alla þætti þess máls, m.a. með hliðsjón af ábyrgðum sem hvíldu á ríkissjóði.
