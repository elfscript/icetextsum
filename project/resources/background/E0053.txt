BRESKI fjallaklifrarinn Simon Yates heldur fyrirlestur og myndasýningu í sal Ferðafélagsins í Mörkinni 6 næsta mánudagskvöld kl. 20. Fyrirlesturinn er á vegum Íslenska alpaklúbbsins, Ferðafélags Íslands og tímaritsins Útiveru .
Simon Yates varð heimsfrægur á svipstundu árið 1985 í kjölfar einnar frægustu klifurferðar seinni tíma þegar hann kleif vesturhlíð Siula Grande í Perú ásamt félaga sínum Joe Simpson. Um þá ferð skrifaði Simpson verðlaunabókina Snerting við tómið ( Touching the Void ) sem samnefnd kvikmynd er byggð á. 
«Myndin hefur verið sýnd um allan heim og hlotið fádæma góðar viðtökur gagnrýnenda jafnt sem áhorfenda. Segir þar frá því er þeir félagar berjast fyrir lífi sínu á fjallinu og ótrúlegri þrekraun Simpsons sem slasaðist á niðurleiðinni. Þegar til Bretlands kom sætti Simon Yates linnulausum árásum fyrir þá ákvörðun að skera félaga sinn úr fjallalínu með þeim afleiðingum að hann féll fótbrotinn ofan í sprungu á fjallinu. Báðir eru þeir félagar mjög eftirsóttir til fyrirlestrahalds um allan heim og er Simon Yates nú að heimsækja Ísland í fyrsta skipti,» segir í tilkynningu frá Íslenska alpaklúbbnum. 
Fyrirlestur sinn nefnir Yates «Beyond the Void» og segir hann þar frá helstu klifurferðum sínum á liðnum árum í máli og myndum.
