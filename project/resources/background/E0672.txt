Halldór Birgir Olgeirsson fæddist í Reykjavík 21. okt. 1931. Hann varð bráðkvaddur í Bad Ems í Þýskalandi 29. apríl síðastliðinn. Foreldar hans voru Olgeir Eggertsson vélstjóri, f. 1900, d. 1979, og Sigríður Ásta Grímsdóttir, f. 1900, d. 1959. Bræður Halldórs Birgis eru Friðrik Ragnar, bóndi í Eyjafirði, f. 1924, d. 2002, Olgeir, vélstjóri í Reykjavík, f. 1929, og Stefán Grímur, matsveinn í Reykjavík, f. 1940.
Halldór Birgir kvæntist Unni Óskarsdóttur 1954. Börn þeirra eru: 1) Ragnar, f. 10.4. 1954, hann á þrjú börn og þrjú barnabörn. 2) Garðar, f. 16.10. 1955, kvæntur Hólmfríði Pálsdóttur og eiga þau fjögur börn. 3) Ásta, f. 19.04. 1959, gift Ómari Ásgeirssyni og eiga þau þrjú börn og tvö barnabörn, en fyrir átti Ásta eina dóttur. 4) Elín Ósk, f. 14.8. 1961, gift Guðmundi Þ. Björnssyni og eiga þau þrjú börn. 5) María, f. 11.3. 1969, gift Bjarna H. Matthíassyni og eiga þau þrjár dætur. Stjúpsonur Halldórs Birgis, sonur Unnar, er Óskar Elvar Guðjónsson, f. 20.4. 1952, kvæntur Hallbjörgu Thorarensen og eiga þau þrjú börn og tvö barnabörn. Halldór Birgir og Unnur slitu samvistum 1996. 
Sambýliskona Halldórs Birgis er Anna Borg, f. 20.10. 1933 og hófu þau sambúð árið 1999 og bjuggu í Kópavogi. 
Halldór Birgir ólst upp í föðurhúsum en fór ungur tíl sjós, aðeins 13 ára að aldri. Var hann á ýmsum bátum í eigu þeirra bræðra Ólafs og Tryggva Ófeigssona með föður sínum þar til hann varð vélstjóri á togaranum Marz, þegar hann kom nýr til landsins árið 1949. Halldór Birgir var lengst af 1. vélstjóri á Marzinu eða allt þar til honum var lagt og hann seldur til niðurrifs árið 1974. Hóf hann þá störf hjá Reykjavíkurhöfn og starfaði einkum á hafnsögubátunum Magna og Jötni. Fljótlega eftir að Halldór Birgir «kom í land» byrjaði hann að stunda golfíþróttina og innhverfa íhugun og sinnti hvoru tveggja af miklum krafti allt til æviloka. 
Halldór Birgir var jarðsunginn í kyrrþey mánudaginn 9. maí. 
Því verður vart lýst með orðum hvað sárt er að kveðja jafn góðan vin sem þig, Birgir. Stuðningur þinn og hjálp í lífsins ólgusjó hefur verið slíkur að ég fæ aldrei þakkað fyrir að fá þín notið í þessi rúm tuttugu ár sem við vorum samferða. Það var sama hvaða verkefni ég og María vorum að vinna, ávallt gátum við reitt okkur á stuðning þinn og hvatningarorð sem þú fléttaðir ávallt vel saman við umhyggju og ást. Það verður erfitt að fylla í það skarð sem myndast hjá dætrum okkar Maríu, góðar minningar eru þó margar og fylgja þeim um ókomna framtíð. Samverustundir þeirra með afa voru margar og gott veganesti svo sem næturnar og dagarnir sem þær og afi áttu saman þegar við fórum til útlanda fyrir aðeins hálfum mánuði. Gleymist hrifning þín af þeim og þeirra af þér ekki, þín orð til dætranna eftir þessa samveru verða ávallt merki þeirrar trúar og ástar sem þú veittir okkur öllum. Guð varðveiti okkar góða vin, föður, tengdaföður og afa.
Bjarni H. Matthíasson.
Elsku afi, það verður erfitt að hugsa til þess að þú komir ekki aftur til okkar í Draumahæðina, þegar þú komst þá komu allir krakkarnir í götunni hlaupandi því það var sleikjó afi sem var að koma, eins og vinkonur okkar kölluðu þig. Þú varst alltaf með sleikjó handa okkur öllum eða tyggjópakka, mamma sagði að þegar við vorum litlar þá hefðir þú alltaf komið með ávexti, vínber eða söl sem við hámuðum í okkur eins og lakkrís. Það var alltaf gaman að koma til þín í sumarbústaðinn sem var þinn uppáhaldsstaður, þar fannst þér best að vera, líka besta sundlaugin í Hveragerði þar rétt hjá sem þú varst í tímunum saman eftir að hafa verið að spila golf fyrr um daginn. Þú varst mikill kokkur og sælkeri og það var alltaf gaman að koma til ykkar Önnu í mat hvort sem það var í sumarbústaðinn eða í Gullsmára, þú varst búin að vera að kokka allan daginn þegar við komum og okkar biðu fullar skálar af nammi sem við fengum með heim í nesti frá þér, það fór enginn svangur heim. 
Afi þú varst yndislegur og góður maður og eins góður afi og hægt er að hugsa sér. Þær eru margar minningarnar sem við eigum um þig og geymum alltaf í hjarta okkar. 
Ó, Jesús bróðir besti 
og barnavinur mesti, 
æ, breið þú blessun þína 
á barnæskuna mína. 
Mér gott barn gef að vera 
og góðan ávöxt bera, 
en forðast allt hið illa, 
svo ei mér nái að spilla. 
(Páll Jónsson.) 
Elsku afi, við munum sakna þín alltaf og gleymum þér aldrei. 
Elsa, Andrea og Rebekka Bjarnadætur.
Hann er horfinn á vit forfeðranna, hann pabbi. Hann var reyndar ekki pabbi minn. Hann var bara kvæntur henni mömmu. Við áttum meira að segja ekki sama heimili nema kannski tvö af fjórum fyrstu árum ævi minnar. En samt kallaði ég hann pabba og okkur þótti það báðum sjálfsagt. Hann átti sín börn en ég fann aldrei annað en að ég væri eins og eitt af þeim. Fyrstu minningarnar um pabba eru tengdar Marzinum og góðri vindlalykt. Hann var vélstjóri á togaranum Marz og reykti vindla. Þegar hann kom í land fannst það á vindlalyktinni í stigaganginum á Kleppsvegi 52, þar sem hann og mamma bjuggu. Og þá var gaman. Kannski var hann að koma úr siglingu. Þá var enn meira gaman. Útlenskt nammi var ekki á hverju strái á þeim tíma. Pabbi flutti útlandið heim á Kleppsveg 52. Það kom í formi matar. Það kom í formi sælgætis og leiktækja. En síðast en ekki síst kom það með sjónvarpstækinu sem hann keypti í útlandinu og setti upp í stofunni á Kleppsveginum löngu fyrir tíma íslenska sjónvarpsins. Þá gat maður boðið félögunum heim að horfa á Sea Hunt og annað gott «barnaefni» í Kanasjónvarpinu. Togarasjómaður þess tíma átti fáar stundir með fjölskyldunni. Túrarnir voru langir og stoppin í landi stutt. Þær stundir sem gáfust sýndu þó að pabbi var góður heimilisfaðir. Hann gekk í öll heimilisverk eins og ekkert væri sjálfsagðara og tók þátt í brasi okkar strákanna af fullum áhuga. 
Togarinn Marz var sérstakur heimur. Markmið okkar bræðranna var að komast á Marzinn. Að verða kyndari hjá pabba var toppurinn. Það var manndómsvígslan. Og við hlutum hana allir. Verkstjórn pabba var ólík þeirri sem almennt tíðkaðist á þeim tíma. Hann gaf ekki fyrirskipanir. Hann rak ekki á eftir mönnum eða rexaði í þeim. Hann skammaðist ekki. Hans verkstjórn fólst í því að kenna verklagið og benda svo vinsamlega á hvað þyrfti að gera og hvað mætti betur fara. Og hann orðaði hlutina einhvern veginn þannig að maður taldi sjálfsagt að ganga í verkið og klára það þannig að honum þætti sómi að. 
Mamma og pabbi höfðu yndi af ferðalögum. Vorið 1963 tóku þau bílpróf, keyptu bíl og mörg sumur þaðan í frá ferðuðust þau meira og minna um landið. Um líkt leyti eignuðust þau sumarbústaðinn Mörk sem stendur við Hólmsá, skammt frá Gunnarshólma. Þar kom ræktunaráhugi pabba í ljós. Landið var að mestu gróðurlausir melar og eyrar. Pabbi lét keyra mold í landið, gróðursetti tré og runna, lagði grasflatir og útbjó skjólgóðan hvamm fyrir sóldýrkendur í fjölskyldunni. Þá smíðað hann rólur, vegasölt o.fl. leiktæki um borð í Marzinum og setti upp við sumarbústaðinn. Veturinn eftir sópaði Hólmsá mestu af þessum jarðarbótum í burtu. En pabbi lét það ekki stoppa sig. Sumarið eftir mætti hann á staðinn með stórtækar vinnuvélar, ruddi upp varnargarði, endurbætti lóðina og bjó svo um hnútana að hún stendur enn óhögguð og óhult fyrir ágangi árinnar. 
Síðar, eftir að pabbi var kominn í land, seldu þau Mörkina og byggðu nýjan heilsársbústað í landi Hjarðabóls í Ölfusi þar sem pabbi átti margar ánægjustundir. 
Pabbi hætti til sjós 1974 og hóf störf hjá Reykjavíkurhöfn. Hann var því áfram með annan fótinn á sjónum. En landvistin gaf honum færi á nýjum áhugamálum. Honum var mjög umhugað um andlega og líkamlega heilsu. Fljótlega eftir að hann kom í land byrjaði hann í golfinu og stundaði það af krafti alla tíð síðan. Golfið var hans líkamlega heilsubót og hann var óþreytandi að hæla kostum þess. Og andlegu hliðinni gleymdi hann ekki. Hann gekk til liðs við Íslenska íhugunarfélagið upp úr 1980 og stundaði reglulega eftir það innhverfa íhugun og er óhætt að fullyrða hún var honum mikils virði. 
Árið 1996 skildu mamma og pabbi. Skilnaðurinn varð honum verulegt áfall en jafnaðist þegar frá leið og hann kynntist Önnu Borg. Þau hófu sambúð 1999 og áttu saman ánægjulegan tíma. Okkur systkinunum þótti gaman að sjá hvernig sættir tókust með mömmu og pabba. Mamma er einnig komin með sambýlismann og í fjölskylduboðum sátu þau fjórmenningarnir gjarnan saman og spjölluðu. 
Eins og gengur fækkaði samverustundum okkar pabba undir lokin, einkum eftir skilnaðinn við mömmu. En við hittumst tvisvar með stuttu millibili nú í vor. Þá var létt yfir honum. Hann var frísklegur og hress. Andlátið kom því eins og reiðarslag. Eins og að deyja í blóma lífsins. Pabbi, nú get ég bara þakkað þér samveruna í þessi rúm 50 ár og allt sem þú gerðir fyrir mig. 
Minningin lifir. 
Óskar Elvar Guðjónsson.
