Tilræðum í Írak linnir ekki og ljóst að ný stjórn Íraks á erfitt verk fyrir höndum. Fjallað er um ástandið í leiðara í nýjasta tölublaði tímaritsins The Economist: «Ríkisstjórnin, sem tók embætti í Írak í þessari viku, hefur ekki farið af stað með sannfærandi hætti. Mikið af þeim meðbyr, sem varð til í hinum velheppnuðu þingkosningum í lok janúar, hefur dáið út. Nýi forsætisráðherrann, Ibrahim al-Jaafari, sem sjálfur er óþekkt stærð sem leiðtogi, hefur af skynsemi sótt þverskurð hinna ýmsu hópa landsins inn í stjórnina, en óljóst er hvort nokkur súnníarabanna í stjórninni hafi nægilega vigt í eigin röðum til að telja marga úr hópi uppreisnarmanna, sem flestir eru súnnítar, á að leggja niður vopn.»
Blaðið bendir á að ofbeldi í liðinni viku sýni að blóðbaðið er síður en svo á enda, en bætir við að stjórn Jaafari eigi þó möguleika á að koma málum inn á rétta braut. 
Síðan segir í blaðinu: «Stórt á litið er um tvær mögulegar útkomur að ræða. Ósveigjanleiki íslamista í röðum sjíta þvert á nýju stjórnina gæti klofið landið enn frekar og egnt þrjá stærstu hópa landsins hvern gegn öðrum með þeim afleiðingum að Írak hverfur inn í vítahring aukinna blóðsúthellinga. Mýkri afstaða gæti sett landið á torfæra leið í átt að umburðarlyndi, fjölhyggju, afnámi miðstýringar og því að herskárri andstöðu verði haldið í skefjum. 
Æskilegri niðurstaðan mun ekki fást í flýti. Írakar eru fastir í mótsögn. Sá galli er á gjöf Njarðar að stjórnin getur ekki endurreist landið og stofnanir þess án þess að hemja uppreisnina, en um leið á hún ekki auðvelt með að hemja uppreisnina fyrr en hún getur sannfært fólk um að það sé farið að njóta ávaxtanna af endurreisninni. Erlendra afla verður þörf enn um sinn þótt hin nýja stjórn geti með fullum rétti beðið þau um að fara ef hún telur að þau séu orðin hluti af vandanum. Sjálfsmorðsárásarmenn munu halda áfram að sá fræjum reiði, ótta og hefndarþorsta. Jaafari þarf fyrst og fremst að vera snjall auk þess að vera hugrakkur til þess að sannfæra trúbræður sína úr röðum sjíta um að besta leiðin fyrir þá til að njóta ávaxta valda eins og þeir eiga rétt á sé að deila þeim.»
