Eftir Jóhannes Tómasson joto@mbl.is 
Síaukin streita, óhöpp, heilsutjón og slys
Höfuðborgarsamtökin telja mikilvægt að ná sem fyrst fram stjórnkerfisbreytingu í gatnaframkvæmdum á höfuðborgarsvæðinu til að úthlutun vegafjár verði réttlátari. «Vandinn birtist 185.000 íbúum höfuðborgarsvæðisins m.a. í daglegum síauknum umferðartöfum, streitu, óhöppum, heilsutjóni og slysum,» segir m.a. í greinargerð og er bent á að í svæðisskipulagi til 2024 sé búist við þessu «ófremdarástandi» áfram. Hvatt hefur verið til þess af Höfuðborgarsamtökunum að þingmenn Reykjavíkur fáist til samstarfs við sveitarstjórnir á höfuðborgarsvæðinu til að undirbúa að sveitarfélögunum verði gert kleift að taka yfir uppbyggingu, viðhald og rekstur stofnbrauta á svæðinu. Er þar átt við það sem nefnt er þjóðvegir í þéttbýli og hafa verið byggðir og reknir á ábyrgð og með kostnaði Vegagerðarinnar. Fram kemur að þessari hugmynd megi líkja við það að sveitarfélög tóku yfir rekstur grunnskóla og málefna fatlaðra með faglegri og fjárhagslegri ábyrgð og tilheyrandi tekjustofnum. Tillaga Höfuðborgarsamtakanna er sett fram í tilefni af vinnu samgöngunefndar Alþingis við þingsályktunartillögu um samgönguáætlun áranna 2005 til 2008 sem er til afgreiðslu á Alþingi.
Lagabreytingar nauðsynlegar
Röksemd samtakanna fyrir þessari hugmynd eru í meginatriðum sú að hagræðing og sparnaður geti falist í sameiningu rekstrareininga og með samræmdu skipulagi, forgangsröðun og tímasetningu framkvæmda. Þá telja samtökin að reglan um minni fjarlægð milli þeirra sem taka ákvörðun og neytenda muni auka kostnaðarvitund og skilvirkni. 
Til að af þessari hugmynd geti orðið þarf að ráðast í ákveðnar lagabreytingar og því er þingmönnum sent þetta erindi. Benda má á að sveitarfélögin á höfuðborgarsvæðinu hafa þegar með sér margs konar samstarf eins og t.d. um slökkvilið, sorphirðu og almenningsvagna. Þau hafa einnig unnið náið saman svæðisskipulag er tekur til landnotkunar, umferðar og fleiri mála. Þannig er þessi hugmynd Höfuðborgarsamtakanna ekki svo fráleit og eflaust hægt að finna henni farveg tæknilega ef vilji er fyrir hendi. 
Telja má hugsanlegt að sameinuð gætu sveitarfélögin náð meiri fjármunum í vegamál og náð meiri hraða í uppbyggingu umferðarmannvirkja. 
Borgarbúar langþreyttir á aðgerðarleysi
Steinunn Valdís Óskarsdóttir borgarstjóri sagðist ekki geta sagt á þessari stundu hvort þessi aðferð væri rétta leiðin en hugmyndin væri þó af hinu góða. Hugmyndin sýndi hins vegar að borgarbúar væru orðnir langþreyttir á aðgerðaleysi samgönguyfirvalda varðandi umferðarmál á höfuðborgarsvæðinu. Taldi borgarstjóri að þetta myndi þó vart lagast fyrr en samgönguráðherra kæmi úr röðum þingmanna Reykvíkinga. 
Vilhjálmur Þ. Vilhjálmsson, oddviti sjálfstæðismanna í borgarstjórn, sagðist ekki sjá neitt þessari hugmynd til fyrirstöðu og benti á ýmislegt samstarf sveitarfélaganna. Hann sagði ljóst að veita yrði meira fé til samgöngumála á höfuðborgarsvæðinu jafnvel þótt það hefði verið aukið síðasta áratuginn. Benti hann t.d. á að ráðast yrði í gerð Sundabrautar og væri ekki raunhæft að gera það öðruvísi en í einum áfanga. Ljóst yrði að fjármögnun slíks verkefnis yrði að vera með sérstökum hætti eins og samgönguráðherra hefði rætt um. 
«Ljóst er að sameiginleg gatnamálastofnun verður mun betur í stakk búin en núverandi valdhafar til að sérhæfa sig í þeim umferðarlausnum sem hæfa höfuðborg 21. aldar. Fjölmörg, nýleg umferðarmannvirki og áætlanir á höfuðborgarsvæðinu sýna svo ekki verður um villst að ekki verður haldið lengra á núverandi braut,» segir m.a. í rökstuðningi Höfuðborgarsamtakanna. 
Þarf 60-100 milljarða króna á næstu 20 árum
Forráðamenn samtakanna telja að á næstu 20 árum þurfi að leggja milli 60 og 100 milljarða króna í nýjar stofnbrautir og önnur meiri háttar umferðarmannvirki á höfuðborgarsvæðinu. Þá segir í greinargerðinni að höfuðborgarbúar sem séu tveir þriðju hlutar landsmanna muni ekki líða það lengur að fá í sinn hlut minna en þriðjung framkvæmdafjár eða jafnvel aðeins fimmtung eins og nú horfi. Telja Höfuðborgarsamtökin löngu tímabært að sveitarstjórnir á höfuðborgarsvæðinu sameinist um að taka með festu á skiptingu framkvæmdafjár. 
Í lok greinargerðar Höfuðborgarsamtakanna er bent á að stjórnkerfisbreyting sem hér sé lögð til sé í anda Ríó-sáttmálans og Staðardagskrár 21 að færa ábyrgð nær notendum og að hún muni hafa samlegðaráhrif í samstarfi sveitarfélaganna á höfuðborgarsvæðinu. Segir þar einnig orðrétt: «Á höfuðborgarsvæðinu er nú þegar fjöldi umferðarmannvirkja, sem eru vanhugsuð, illa hönnuð, óskilvirk, dýr og landfrek, þar sem arðsemi er lægri en hún gæti verið og þar sem beitt er dreifbýlislausnum, sem eiga ekkert erindi inn í þétta borgarbyggð.»
