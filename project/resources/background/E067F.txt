ÞINGFLOKKUR Vinstrihreyfingarinnar - græns framboðs hefur óskað formlega eftir því við formann efnahags- og viðskiptanefndar þingsins, að efnt verði til fundar með fulltrúum fjármálastofnana, sem og fulltrúum atvinnulífsins, til þess að ræða efnahagslegar forsendur áframhaldandi uppbyggingar stóriðju í landinu. Í bréfi sem þingflokkurinn hefur sent formanni nefndarinnar, Pétri H. Blöndal, segir að iðnaðar- og viðskiptaráðherra hafi lýst tillögum um stórfellda áframhaldandi uppbyggingu stóriðju í landinu á komandi árum. Í því ljósi vilji þingmenn flokksins ræða hvaða áhrif fjölgun álvera komi til með að hafa á efnahagslífið í landinu.
Hefur áhrif á gengið
«Áform stjórnvalda í þessum efnum og jafnvel upplýsingar um þau áform hafa áhrif á gengi krónunnar, rekstrarskilyrði í framleiðslu- og þjónustugreinum og fjármagnsflutninga til og frá landinu,» segir í bréfinu. 
Pétur sagði í samtali við Morgunblaðið í gær að hann væri opinn fyrir því að nefndin ræddi sem flest. «Ég mun bera undir nefndina á næsta fundi hvort við ætlum að ræða þetta og síðan tekur nefndin um það ákvörðun,» sagði hann.
