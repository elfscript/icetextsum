KVARTETTINN M& M heldur tónleika á Jazzklúbbnum Múlanum sem staðsettur er á Hótel Borg á fimmtudagskvöldið kl. 21.
Kvartettinn skipa þeir: Ásgeir Ásgeirsson gítar, Kjartan Valdemarsson píanó, Róbert Þórhallsson bassi og Ólafur Hólm trommur. Sérstakir gestir verða Kristjana Stefánsdóttir og Gísli Magnason söngvarar og Kjartan Guðnason á slagverk. 
Leikin verður tónlist eftir þá Lyle Mays og Pat Metheny, en á tónleikunum verður rakinn rúmlega þrjátíu ára ferill Pat Metheny sem hefur verið farsæll frá því hann braust fram á sjónarsviðið árið 1974 í hljómsveit Gary Burtons. 
1975 kemur svo út platan Bright size life sem er af mörgum talin besta djassgítarplata allra tíma. Pat Metheny group leidd af þeim Pat Metheny og Lyle Mays hefur verið starfrækt í yfir 20 ár og hefur samstarfi þeirra verið líkt við Ellington/Strayhorn og Lennon/McCartney af gagnrýnendum, en þeir hafa afrekað að vinna Grammyverðlaunin sjö ár í röð. Pat Metheny heldur á bilinu 120-240 tónleika á ári og hefur gert síðan 1974 auk þess að semja og leika inn á ótal plötur á hverju ári, nokkrir tónlistarmenn sem hann hefur hljóðritað með eru meðal annars: Jim Hall, Ornette Coleman, Herbie Hancock, Steve Reich, Joni Mitchel, Jaco Pastorius og David Bowie.
