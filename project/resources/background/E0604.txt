Eftir Grétar Júníus Guðmundsson gretar@mbl.is FRUMKVÖÐLASTARFSEMI hér á landi er með þeirri mestu sem gerist í hátekjulöndunum í heiminum. Þetta sést á því að hlutfall þeirra einstaklinga sem eru að undirbúa eða eru nýbúnir að taka þátt í því að stofna fyrirtæki er hátt hér á landi, samkvæmt svonefndri GEM-frumkvöðlarannsókn (Global Entrepreneurship Monotor), sem kynnt verður í Háskólanum í Reykjavík í dag. Þetta er í þriðja skipti sem rannsóknin nær til Íslands.
Meðal niðurstaðna í GEM-rannsókninni er að á árinu 2004 mældust 13,6% Íslendinga á aldrinum 18-64 ára, eða um 25 þúsund manns, þátttakendur í frumkvöðlastarfsemi. Þetta er svipað hlutfall og undanfarin ár og er sambærilegt við það sem gerist í Bandaríkjunum, Kanada og Ástralíu. Meðaltal hátekjulandanna er tæplega 7%. 
Fáir háskólamenntaðir
Rögnvaldur J. Sæmundsson, forstöðumaður Rannsóknarstöðvar HR í nýsköpunar- og frumkvöðlafræðum, segir að lesa megi úr könnuninni að Íslendingar séu mjög metnaðarfullir og þeir hafi miklar væntingar um árangurinn. Auk þess séu viðhorf Íslendinga gagnvart frumkvöðlastarfsemi mjög jákvæð. 
«Annað sem er hins vegar neikvætt og vekur nokkra athygli er að hlutfall kvenna er lægra hér en í hinum hátekjulöndunum,» segir Rögnvaldur. «Ein athyglisverðasta niðurstaðan í könnuninni er hins vegar sú hve hlutfall þeirra sem eru með háskólamenntun, af heildarfjölda þeirra sem hyggjast eða eru nýbúnir að stofna fyrirtæki, er lágt hér á landi. Það er í kringum 30% hér en yfir 50% í hinum löndunum.» 
Rögnvaldur segir að þrátt fyrir þessar niðurstöður komi fram að háskólamenntað fólk sé einna líklegast til að stunda frumkvöðlastarfsemi. «Hins vegar held ég að skýringin á því hvað hlutfall þeirra er mikið lægra á Íslandi en annars staðar skýrist af því að hlutfall háskólamenntaðra á vinnumarkaði er lægra hér en í hinum löndunum.» 
Nokkuð hefur verið fjallað um nauðsyn þess að byggja upp þekkingariðnað hér á landi. Rögnvaldur segir ljóst að frumkvöðlastarfsemi á þeim sviðum sé mikilvæg til að sá draumur geti orðið að veruleika. 
«Yfirleitt er háskólamenntun forsenda þess að hægt sé að taka þátt í þekkingariðnaðinum. Því er ljóst að við Íslendingar þurfum að taka okkur á ef við ætlum í alvörunni að byggja upp þekkingariðnað hér. 
Þá er jafnframt mikill skortur á áhættufjármagni til frumkvöðlastarfsemi. Skortur á áhættufjármagni og háskólamenntuðu fólki boðar ekki gott ef stefnan er að byggja upp þekkingariðnað hér á landi. Þetta eru stærstu veikleikarnir sem fram koma í GEM-rannsókninni að þessu sinni hvað Ísland varðar,» segir Rögnvaldur.
