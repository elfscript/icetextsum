SIGRÍÐUR Anna Þórðardóttir umhverfisráðherra er í fararbroddi íslenskrar viðskiptasendinefndar sem stödd er í Slóvakíu. Ellefu íslensk fyrirtæki í ýmsum geirum, þar á meðal fyrirtæki á sviði umhverfismála, svo sem jarðhita og endurvinnslu, tóku þátt í ferðinni. Ferð viðskiptasendinefndarinnar er farin í tengslum við opinbera heimsókn umhverfisráðherra, sem átti í gær fund með umhverfisráðherra Slóvakíu.
Skipulagning og undirbúningur ferðarinnar var í höndum Útflutningsráðs og var tilgangurinn að afla nýrra viðskiptatækifæra með því að kynna og markaðssetja íslenska tækni og þjónustu og að auki viðhalda eldri viðskiptasamböndum. 
Á ráðstefnu viðskiptasendinefndarinnar flutti umhverfisráðherra ávarp um viðskipti Íslands og Slóvakíu. Hún sagði þar meðal annars að ekki ætti að líta svo á að umhverfismál stæðu hagvexti fyrir þrifum. Ánægjulegt væri að sjá að nokkur íslensk fyrirtæki í þessari heimsókn störfuðu á sviði umhverfisvænnar tækni, jarðvarma og endurvinnslu. 
Samkvæmt upplýsingum frá Útflutningsráði ávarpaði Laszló Miklós, umhverfisráðherra Slóvakíu, einnig ráðstefnuna og sagði Íslendinga leiðandi í nýtingu jarðvarma og sú þekking gæti nýst Slóvakíu. Ráðherrann sýndi endurvinnslu einnig áhuga, en fyrirtæki á báðum þessum sviðum eiga fulltrúa í viðskiptasendinefndinni. Ráðherrann, sem kom í opinbera heimsókn til Íslands sl. haust og kynntist þá slíkri starfsemi, átti sérstakan fund með fulltrúum fyrirtækja í endurvinnslu og jarðhitatækni að lokinni ráðstefnu viðskiptasendinefndarinnar í Bratislava. 
Sigríður Anna átti í gær fund með Miklós en fundurinn var hluti af opinberri heimsókn umhverfisráðherra til Slóvakíu. Ráðherrarnir ræddu meðal annars um endurnýjanlega orku og loftslagsbreytingar, náttúruvernd og vistvæna ferðaþjónustu og aðgerðir til að draga úr losun hættulegra efna í umhverfið. 
Umhverfisráðherra mun í ferð sinni í Slóvakíu m.a. kynna sér tvö verkefni á sviði jarðhitanýtingar sem íslensk fyrirtæki koma að, í borgunum Galanta og Kosice.
