Pétur Jónasson er fæddur í Reykjavík 1959. Hann lærði á klassískan gítar hjá Eyþóri Þorlákssyni og stundaði síðan framhaldsnám í Mexíkó og á Spáni um árabil. Pétur starfar nú sem einleikari og við kammertónlist auk þess að kenna í Listaháskóla Íslands og Tónmenntaskóla Reykjavíkur. Eiginkona Péturs er Hrafnhildur Hagalín leikskáld og eiga þau tvö börn.
Pétur Jónasson er fæddur í Reykjavík 1959. Hann lærði á klassískan gítar hjá Eyþóri Þorlákssyni og stundaði síðan framhaldsnám í Mexíkó og á Spáni um árabil. Pétur starfar nú sem einleikari og við kammertónlist auk þess að kenna í Listaháskóla Íslands og Tónmenntaskóla Reykjavíkur. Eiginkona Péturs er Hrafnhildur Hagalín leikskáld og eiga þau tvö börn. 
Pétur Jónasson gítarleikari og Guðrún Birgisdóttir flautuleikari fengu þá hugmynd fyrir nokkrum árum að koma af stað árlegri tónlistarhátíð í Ísafirði og á Bolungarvík, og létu drauminn rætast. Hún verður nú haldin í þriðja sinn, dagana 3. til 7. júní. «Við höfum unnið hátíðina í nánu samstarfi við tónlistarskólana á þessum stöðum og bæjaryfirvöld og erum mjög ánægð með það samstarf,» segir Pétur við Morgunblaðið. Pokasjóður styrkir hátíðina myndarlega, annað árið í röð, og gerir þau raunverulega kleift að halda hana, segir Pétur.
En hvers vegna svona hátíð fyrir vestan? 
«Við erum reyndar bæði ættuð þaðan, mismunandi mikið að vísu, og ég hef sjálfur verið með annan fótinn í Bolungarvík af því að við konan mín eigum hús þar. Svo er þarna mikil hefð fyrir tónlist og öllum listum, þannig að segja má við höfum gengið inn í mjög sterka hefð og þarna voru allar dyr opnar. 
Náttúrufar fyrir vestan skiptir líka máli; þarna er mjög fallegt og fólk er spennt fyrir því að koma vestur á þessum árstíma. Enda skipuleggjum við útivist í tengslum við hátíðina og höfum verið í samstarfi við verkefnið Heilsubær á nýrri öld, Bolungarvík.» 
Pétur segir hátíðarhaldarana færa út kvíarnar með hverju ári. «Núna erum við með sérstaklega glæsilega dagskrá og til landsins kemur sérstaklega vegna hátíðarinnar tékkneski píanistinn Jaromir Klepac, sem kennir m.a. við Mozarteum-tónlistarháskólann í Salzburg. Í þetta sinn erum við líka í samstarfi við Listahátíð í Reykjavík og Ísafjarðarbæ og þá kemur Pacifica-strengjakvartettinn frá Bandaríkjunum, sem er farinn að gera það mjög gott á alþjóðavísu. Í kvartettinum er einn Íslendingur, Sigurbjörn Bernharðsson fiðuleikari.» 
Hátíðin felst bæði í námskeiðum og tónleikum. Pétur, Guðrún, Jaromir og Sigurbjörn kenna öll á námskeiði á daginn og tónleikarnir fara svo fram á kvöldin. 
«Við höfum verið ánægð með að sífellt fleiri nemendur taka þátt í námskeiðunum, m.a. nemendur úr Listaháskólanum í Reykjavík. Ég tel það gott fyrir styttra komin börn að sjá hvernig slíkir nemendur vinna. Við höfum nefnilega ekki sett nein takmörk á aldur eða getu á námskeiðunum og það hefur mælst vel fyrir. Þau eru því opin öllum sem eru að læra á hljóðfæri.» 
Tékkneski píanóleikarinn spilar m.a. verk eftir Rússann Mussorgskíj á einleikstónleikum og Pacifica-kvartettinn verður með blandaða dagskrá. 
Skráning á námskeiðið er hafin, en hægt er að skrá sig á heimasíðunni www.viddjupid.is «og þess má geta að Ísafjarðarbær býður upp á ókeypis gistingu fyrir börn sem vilja koma á námskeiðið og ódýrar máltíðir», segir Pétur Jónasson.
