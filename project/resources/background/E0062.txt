Flugið frá Glasgow var frábært, en það besta af öllu er að koma aftur til Reykjavíkur,» segir Joan Rivers, með drafandi New York-áherslum, og tekur kumpánlega undir handlegginn á blaðamanni. «Ég hef ekki komið hingað síðan árið 1970.» 
Af viðbrögðum samferðamanna að dæma virðist Joan Rivers aðallega þekkt hér á landi fyrir að spyrja fólk spjörunum úr, það er um spjarir sínar, og þá á ekki ómerkari stað en rauða dreglinum þegar stjörnurnar þyrpast saman fyrir helstu árshátíð Hollywood, Óskarsverðlaunin. 
Joan Rivers hefur lífsviðurværi sitt hins vegar ekki einvörðungu af því að tjá sig umbúðalaust um föt og fylgihluti. Hún hefur verið á sjónarsviðinu vestanmegin við Atlantshafið í nánast hálfa öld og haslað sér völl sem skemmtikraftur, rithöfundur, leikkona, leikskáld, handritshöfundur, leikstjóri, þáttastjórnandi og hönnuður. Til að byrja með lagði hún stund á leiklist, en fann sig fyrst fyrir alvöru í því að setja saman gamanmál fyrir míkrafón og svið og ruddi þannig brautina fyrir kvengrínista ásamt Phyllis Diller, Tootie Fields og fleirum. Fyrstu viðkomustaðirnir voru sjúskaðir New York klúbbar og konan sem þar steig á svið var hvorki indæl, né jafn viðfelldin og ímynduð nágrannakona, húmorinn var beittur og dálítið úti á ystu nöf að hætti Lenny Bruce. 
Joan Rivers fékk stórt tækifæri sem skemmtikraftur árið 1965 í kvöldspjallþætti Johnny Carsons á sjónvarpsstöðinni NBC og var gestur þáttarins með reglulegu millibili eftir það. Skömmu síðar byrjaði hún að koma fram í Las Vegas og hneyksla náungann upp úr skónum. Hún fékk síðan fasta stöðu sem afleysingastjórnandi «The Tonight Show» í fjarveru Johnny Carson árið 1983, fyrst allra, og hlaut Emmy-verðlaun fyrir spjallþáttastjórn árið 1997. 
Síðastliðin tíu ár hefur Joan Rivers mikið látið að sér kveða á heimsvísu í hlutverki móður allra tískulögga, tískulöggu dauðans, og velgt fræga fólkinu undir uggum með hárbeittum athugasemdum um spariföt og lífsmáta. Þegar sá gállinn var á henni líkti hún Júlíu Roberts og Benjamin Bratt við Ken og Barbí leikaraheimsins og sagði að Jeremy Irons klæddi sig eins og bátafólk. 
Hún lætur samt hjá líða að spyrja spyrja blaðamann hinnar sígildu spurningar: «Who are you wearing?» í merkingunni hvaða hönnuður saumar á þig. Sem sjálfsagt er fyrir bestu. Oscar de la hvað? 
Ekki svo að skilja að ljótustu flíkurnar hafi verið dregnar upp úr handraðanum, fyrir dyrum stendur nefnilega ráðgert einkaviðtal við hina illskeyttu Ms. Rivers, afsíðis í flugstöð Leifs heppna. 
Hún millilendir á Íslandi, á leið sinni frá Glasgow til New York, og er væntanleg klukkan 16. Svo vill hins vegar til að Lundúnavélin, sem flytja á hinn baneitraða farm sem Joan Rivers þykir svo sannarlega, lendir klukkan 16.35. Þegar hún stígur frá borði, rúmum fimm mínútum síðar ásamt fylgdarliði, eru 25 mínútur í að vélin til New York fari í loftið. Joan Rivers á þá eftir arka í flýti á milli brottfararhliða og er þar að auki vart mælandi fyrir hæsi. Hún er með barkabólgu. Blaðafulltrúinn er með hellu fyrir eyrunum og framkvæmdastjórinn vill helst koma vinnuveitanda sínum um borð í næstu vél. Núna. Á undan öðrum farþegum. Viðtalið er að fara út í veður og vind. 
Sjálfsagt er við hæfi að spyrja Joan Rivers í hverju hún sé, þegar hún stígur inn í Leifsstöð. Koma hennar vekur óneitanlega talsverða athygli. Kannski ekki síst fyrir þær sakir að henni fylgja þrír aðstoðarmenn. VIP fulltrúi Icelandair er líka á vettvangi. Blaðamaður Tímaritsins og ljósmyndari láta minna á sér kræla. Kannski hefur hún séð sig um hönd. Kannski er hún í sínum versta ham? Tja, Joan Rivers er reyndar í dragsíðum pels og með stór sólglerlaugu. Gleraugun eru áberandi, kennimerki hins víðfræga og næsta örugg vísbending um að þar sé dægurstjarna af skærari gerðinni á vettvangi. Hvaða kona er þetta? hvísla flugstöðvargestir hver að öðrum. Hersingin leggur af stað. 
«Komdu. Þér er óhætt að spyrja mig á leiðinni.» Röddin er nánast hvískur, en Joan Rivers er elskulegheitin uppmáluð. Það er erfitt að ímynda sér að þessi kona sé fræg að endemum fyrir að kalla samferðafólk sitt á stjörnuhimninum feitabollur eða snobbhænur á víxl og allt sem hugsast getur þar á milli. 
Mér skilst að þú hafir komið í Bláa lónið áður en það varð vin í eyðilandinu? spyr blaðamaður í því skyni að víkja aftur að heimsókninni árið 1970. 
«Já, ég held að við höfum verið eina fólkið á sundi þar á þeim tíma,» segir hún hlæjandi. «Breytingarnar sem búið er að gera eru undraverðar,» bætir hún við. 
Erindi Joan Rivers í höfuðborg Skotlands var að koma fram á Glasgow Comedy Festival fyrir tilstilli Icelandair, þar sem hátt í 200 atriði voru á dagskrá á 30 stöðum á 17 dögum, svo vitnað sé í lýsingar skipuleggjanda. Þar var hún eitt af stóru nöfnunum, eins og sagt er, enda ferðast hún enn um heiminn og skemmtir skrattanum með míkrafón í hendi á sinn ósvífna New York-máta. Millilendingin í Keflavík er bara skipulagsleg nauðsyn. 
Hvernig var að skemmta í Glasgow? «Það var stórkostlegt. Mig langar til þess að koma fram á Íslandi, það væri frábært. Reykjavík er í raun örstutt frá New York.» 
Þú kallar dagskrána þína Auralaus og einsamall, hvers vegna velur þú það heiti? «Hún þurfti að heita eitthvað. En, í alvöru talað, hafa allir upplifað peningaleysi og einsemd.» 
Joan Rivers ferðast sem fyrr segir með blaðafulltrúa og framkvæmdastjóra, auk manneskju sem sér um fatnað. Aðstoðarfólkið er áfjáð í að komast um borð í næstu vél, en Joan togar í handlegginn á blaðamanni og muldrar: «Um leið og maður fer í vinnuferð, er komið fram við mann eins og barn. Aðrir taka hreinlega við taumunum.» 
Þegar Joan Rivers varð fastur gestastjórnandi í spjallþætti Carsons fyrir fáeinum áratugum byrjuðu gamanmál hennar oftar en ekki á spurningunni: Can we talk? Þá var hún komin á trúnaðarstigið og bjó sig undir að tala reglulega illa um nafntogað fólk. Sjálfsagt má líkja gamansemi hennar við það sem margir hugsa með sér, en láta ósagt, eða segja upphátt bakvið náungann. Oft stakk hún fingrum í kokið til áherslu. Sagðirðu gubb? 
Þennan dag er enginn kvikindisskapur á ferðinni. Nema síður sé. Við höldum í humáttina á eftir leiðangrinum, upp rúllustiga og niður á landganginn. Joan Rivers snýr sér enn að blaðamanni og hefur nú hlutverkaskipti. 
Hvenær var flugstöðin byggð? 
«Mm. Mig minnir að það séu rúm tíu ár síðan, en sjálfsagt eru þau hátt í 20.» 
«Það er varla til afskekktur staður í heiminum lengur,» segir hún heimspekilega. 
«Nei, ætli það.» 
Eruð þið með Starbucks hér?, spyr hún svo. 
«Nei ... ekki ennþá.» 
Það verða endalokin, segir hún. 
«Við erum með McDonalds,» segir blaðamaður sakleysislega. 
«Það hefur þá verið upphaf endalokanna. Ég var í Pétursborg þegar McDonalds opnaði þar, fyrir sex árum minnir mig. Ég sagði við sjálfa mig, þetta er alger bilun, er ég horfði á alla þessa Rússa sitja og háma í sig hamborgara.» 
Hvað finnst þér um réttarhöldin yfir Michael Jackson? 
«Ég held að hann hljóti að hafa gert eitthvað rangt. Það hefði aldrei átt að leyfa honum að vera einum með börnum. Hann er augljóslega veikur maður. Kannski er þetta mér að kenna. Ég sagði eitt sinn við hann, að hann ætti að halda sig við stefnumót með 28 ára gömlu fólki. Hann hefur greinilega misskilið mig og haldið að ég ætti við 20 á aldrinum átta ára. Þetta er brandari sem ég segi oft um Jackson-málið,» svarar hún og heldur ferðinni áfram inn í vél. Svo hugsar hún upphátt: «Við erum að tala um Michael Jackson í Reykjavík, það sýnir hversu lítill heimurinn er. Ég var á Nýfundnalandi þegar réttarhöldin yfir O.J. Simpson hófust. Ég hitti þar mann sem stóð og var að veiða. Hann sneri sér að mér og spurði: Heldur þú að O.J. hafi gert það? Ég hugsaði með mér, hvernig í ósköpunum veit hann af réttarhöldunum yfir O.J.?» 
Farþegar sem ekki eru á leið til til New York með Joan Rivers myndast við að reyna koma sér fyrir á Saga Class, en blaðamaður og ljósmyndari halda uppteknum hætti við að teppa gangveginn. Joan Rivers kemur sér fyrir milli sætaraðanna, lítur laumulega í kringum sig og dregur upp úr fórum sínum harðan pakka í svörtum flauelspoka sem hún læðir í hendi blaðamanns. Átt þú konu? talar hún svo, snögg upp á lagið, til ljósmyndarans, og réttir honum samskonar poka. «Uss, ekki segja neinum.» 
Joan Rivers tók nýverið til við að hanna snyrtivörur og skartgripi og markaðssetja í eigin nafni og undanfarna áratugi hefur hún skrifað einar átta bækur um lífið og tilveruna í hjáverkum. Síðasta bókin nefnist Don't Count the Candles, Just Keep the Fire Lit. Hún er komin yfir sjötugt. Af hverju ætti ég að setjast í helgan stein og gera nágrannana brjálaða? hefur hún látið hafa eftir sér. 
Farangurshólf opnast og lokast. Aðstoðarfólkið er sest. Enn gefst tími fyrir örfáar spurningar, þrátt fyrir umtalsverða ringulreið. 
Hver er helsti keppinautur þinn? 
«Ég hef aldrei hugsað á þeim nótum. Einhver sagði við mig fyrir margt löngu, vertu eins og veðhlaupahestur. Ekki horfa til hliðanna, haltu bara þínu striki. Ég hugsa því aldrei um að ég sé að keppa við einhvern annan.» 
Gamansemi þín er oft sögð «ætandi». Það svíður undan því sem þú segir. Gegnir slík fyndni mikilvægu hlutverki að þínu mati? «Ég segi sannleikann og meina allt sem ég segi. Stundum er það fyndið. Ég hef til dæmis alltaf sagt við konur: ekki elda og þrífa. Enginn karlmaður þráir að elskast með konu, þegar hann sér hana skúra. Það síðasta sem hvarflar að honum er: «Leggstu út af, þú þarna æsandi tík». Ég meina þetta af öllu hjarta. Öllu gamni fylgir nokkur alvara.» 
Á sama tíma skrifar þú bækur sem kenna fólki lífsleikni. Fer þetta vel saman? «Maðurinn minn fyrirfór sér fyrir mörgum árum og þá var ekki talað um sjálfsvíg opinberlega. Ég vildi vekja fólk til umhugsunar og skrifaði því bók um mína reynslu. Í framhaldinu fékk ég þakkarbréf í pokavís. Ég er vön því að alls konar fólk, víðs vegar að í Bandaríkjunum, hafi samband við mig og segi mér frá sjálfsvígi í sinni fjölskyldu, til dæmis maka eða systkina. Tölfræðin segir að slíkt hendi í einni af hverjum sex fjölskyldum. Ég segi fólki að lífið haldi áfram. Sjáiði mig bara.» 
Hefurðu skrifaði fleiri bækur eftir að Don't Count the Candles kom út '99? «Nei. Þar fjallaði ég um sjálfsvíg og öldrun, og sú bók er mín síðasta.» 
Þú sagðir brandara um fórnarlömb árásanna á World Trade Center aðeins nokkrum mánuðum eftir að þær voru gerðar og sættir harðri gagnrýni. Eru Bandaríkjamenn búnir að fyrirgefa þér? «Ég hitti naglann á höfuðið. Ég sagði brandara um ekkjur slökkviliðsmannanna sem fórust, að margar þeirra hlytu að hafa glaðst þegar upp var staðið út af hinum svimandi háu bótum. Blaðaskrif leiddu síðar í ljós að einhverjir þóttust hafa misst ástvini í árásunum til þess að komast yfir peninga. Svona er mannlegt eðli.» 
Eru Bandaríkjamenn að byrja að jafna sig á atburðunum 11. september 2001? «Það sem gerðist var hræðilegt. Ég bý í New York og mér fannst yndislegt að upplifa samhygð íbúanna. Ég hjálpaði dýralækninum mínum við að baða hundana sem leituðu í rústunum og búa um sárin á fótunum á þeim í tvo daga eftir árásirnar. Allir tóku höndum saman. Í dag finnst mér eins og við göngum á eggjaskurn. Lífið verður aldrei samt aftur. Ég horfi í kringum mig, lít á Rockefeller Center og hugsa með mér, en hvað húsið er fallegt. Svo hugsa ég, verður það á sínum stað á morgun?» 
Klukkan tifar, vélin fer senn á loft. Þakka þér kærlega fyrir að gefa þér tíma. 
«Mín var ánægjan. Mér þykir leitt hvernig fór, við hefðum getað spjallað í klukkutíma. Þakka þér kærlega fyrir.» 
Halló og bless, Joan Rivers. «Kerlingin á rauða dreglinum» er farin heim. 
 helga@mbl.is 
Eftir Helgu Kristínu Einarsdóttur
