SJÁLFSAGT kann einhverjum að þykja, að borið sé í bakkafullan lækinn með því að tilfæra orð biblíunnar einu sinni enn um samkynhneigð. En til þess að ekkert fari á milli mála skal það nú gert: «Eigi skalt þú leggjast með karlmanni sem kona væri» (3. Mós. 18:22). «Bæði hafa konur breytt eðlilegum mökum í óeðlileg og eins hafa líka karlar hætt eðlilegum mökum við konur og brunnið í losta hver til annars, karlmenn frömdu skömm með karlmönnum og tóku út á sjálfum sér makleg málagjöld villu sinnar.» (Róm. 1:26 b-nn).
Og enginn fer í grafgötur um það, hver skilningur Jesú Krists er á hjónabandinu: «fyrir því skal maður yfirgefa föður og móður og bindast konu sinni og þau skulu verða einn maður. Þannig eru þau ekki framar tvö, heldur einn maður. það sem Guð hefur tengt saman, má maður ekki sundur skilja.» (Mtt. 19:5-nn.) 
Óþarfi er að ræða þessi orð frekar, svo oft er þar búið um að véla. Frá venjulegu sjónarmiði séð, verður ekki af ofangreindu annað skilið en að samkynhneigð sé afbrigðileg út frá biblíulegum forsendum. Svo skýrt er hér til orða tekið. Þeir, sem halda öðru fram, gera það þá ekki á biblíulegum forsendum, né guðfræðilegum, né trúarlegum og þaðan af síður á líffræðilegum, því að engan ávöxt bera samkynhneigð pör - heldur gera þeir það út frá sínum eigin tilbúnu, mannlegu viðhorfum. 
Ekki skal orðlengja til muna þau ósköp, sem heyrst hafa - ef satt reynist - að einn eða fleiri þýðendur séu farnir að umsnúa, rangsnúa og öfugsnúa orðum Biblíunnar til þess að þau samrýmist geðþótta samkynhneigðra. Þegar biblíulegar forsendur duga ekki, þá er gripið til tilfinningaseminnar og kærleikans og þau látin réttlæta flest, ef ekki allt í þessum efnum. 
Kærleiki guðs er óendanlegur en sé miðað við manninn takmarkast hann hér og þar. Til er eyðandi ást, ást, sem tímir ekki að aga og hamla, þegar svo ber undir og getur þá valdið óbætanlegu tjóni: «Vík frá mér, Satan, þú ert mér til ásteytingar, þú hugsar ekki um það, sem Guðs er, heldur það, sem manna er.» (Mtt. 16:23.) Þetta eru hörð orð og þessa ádrepu fékk Pétur vesalingurinn, þegar hann í kærleika sínum og umhyggju reyndi að forða meistara sínum og leiðtoga frá bráðum bana, færi hann að ana til Jerúsalem eins og hann var að ráðgera. Hann miðaði við sinn takmarkaða kærleiksvilja en ekki hinn ótakmarkaða vilja Guðs, sem fólst í því að bjarga dauðlegu mannkyni, sem «meinvill í myrkrunum lá». Eins fór það í Hallargarðinum forðum, er hann afneitaði herra sínum og Drottni þrisvar sinnum og hanaræksnið gól í morgunsárið. Þá renndi Jesús til hans augunum svo eftirminnilega að aldrei gleymdist það í frá, enda beiskjan mikil og gráturinn sár, er honum varð ljóst, að hann hafði svikið saklaust blóð. Kærleiki Guðs og manna fer ekki alltaf saman eins og bent hefur verið á og í huga fólks getur hann tekið á sig margvíslegar myndir. Fyrir allmörgum árum sótti kona ein alþjóðaþing kvenna erlendis. Heimkomin sagði hún frá ráðstefnu þessari í sjónvarpi. Meðal annars hitti hún þarna afríska blökkukonu og tóku þær tal saman: «Þið Vesturlandakonur,» sagði sú afríska, «talið mikið um kærleika, elsku og umhyggju, en ef ég bæði þig um að lána mér manninn þinn stund úr degi mér til gagns og gamans, þá mundir þú bregðast ókvæða við. Lengra nær nú kærleiki ykkar ekki, þegar á reynir.» Eitthvað á þessa leið sagðist konunni frá og þannig leit birtingarmynd kærleikans út í augum viðkomandi en óvíst hvort öllum kunni að hugnast tilætlunarsemi þeirrar afrísku, þótt ýmsir kynnu að kætast. 
Svo virðist helst, eftir opinberum sögnum að dæma, að óæðriendasamræði sé að komast í tísku. Unglingsstúlkur ku eiga erfitt með að mæta í skólann fyrri hluta viku vegna eymsla í endaþarmi eftir helgarsukkið, þvingaðar til slíks af skólafélögum, annars áttu þær á hættu að fá ekki aðgang að félagshópnum. Svo er að sjá að einhvers staðar hafi «bilað hengilás, hespa eða kengur» í þjóðuppeldinu, fyrst svona óhugnaður getur átt sér stað. 
Samkynhneigðir hafa á undanförnum árum og misserum fengið margvíslegar réttarbætur, sem enginn skal lasta heldur fagna, þegar um er að ræða réttmæt réttindi þótt ýmsum kunni að virðast sum atriðin umdeilanleg. En mikið vill meira og margir sætta sig ekki við orðinn hlut og vilja meiri mannréttindi eins og það er kallað. Nú er búið að draga Guð niður á kyngreiningarplanið í kvenfrelsisbaráttunni. Það dugar ekki að heimta það með offorsi, sem er á móti Guðs og manna lögum. Mikið kapp er nú lagt á að lögþvinga þjóðkirkjuna til að heimila vígða sambúð samkynhneigðra, sem gengur ekki, út frá framanskráðu. Því verður þjóðkirkjan að segja í eitt skipti fyrir öll: Hingað og ekki lengra. 
SIGURPÁLL ÓSKARSSON, 
Starengi 18, Reykjavík. 
Frá Sigurpáli Óskarssyni:
