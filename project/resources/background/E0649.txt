LISTAHÁTÍÐ í Reykjavík hefst í dag og mun hún standa til 5. júní. Einn af viðameiri viðburðum hátíðarinnar er sýning á verkum Dieter Roth og í dag sýnir sjónvarpið heimildarmynd um þennan einstaka og framsækna listamann. 
Roth, sem lést árið 1998, hefur verið lýst sem einum helsta áhrifavaldi í evrópskri myndlist eftirstríðsáranna og bjó hann lengi vel á Íslandi og stundaði hér list sína, sem er bæði margþætt og margsnúin. 
Á Listahátíð verður á fimmta hundrað verka eftir Roth til sýnis á sameiginlegri sýningu Listasafns Reykjavíkur, Listasafns Íslands og Gallerís 100°. Er þetta í fyrsta sinn í sögu þeirra tveggja fyrstnefndu sem staðið er sameiginlega að einu sýningarverkefni en sýningin mun standa til 21. ágúst. Myndin er á dagskrá Sjónvarpsins klukkan 12.
