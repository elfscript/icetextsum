D anski lögfræðingurinn Jeffrey Peter Galmond heyr nú baráttu í réttarsölunum við einn ríkasta mann Rússlands, Mikhail Friedman, um 25% hlut í þriðja stærsta farsímafyrirtæki Rússlands, Megafon og virðist hafa unnið fyrstu lotuna. Markaðsvirði bréfanna sem þeir Galmond og Friedman takast á um er talið vera um 100 milljarðar íslenskra króna. Er nú svo komið að lífverðir fylgja Jeffrey Galmond hvert fótmál en sjálfur hefur hann sagt við danska fjölmiðla að það sé heldur óþægilegt en nauðsynlegt. «Friedman svífst einskis. Þess vegna hafði ég samband við öryggisfyrirtæki.» 
Með tengsl við þekkta íslenska athafnamenn
Hið skrýtna er að þessi 54 ára gamli danski lögfræðingur, sem var nánast algerlega óþekktur í heimalandinu en hefur að undanförnu birst á síðum allra helstu viðskiptablaða heimsins, kemur við sögu í einu mesta viðskiptaævintýri Íslendinga, það er ævintýri þeirra Björgólfsfeðga og Magnúsar Þorsteinssonar í Rússlandi. Og allt vegna þess að Galmond lenti við hliðina á einum þeirra í flugvél á leið til Pétursborgar. 
Svo virðist sem tengsl Galmonds við Ísland hafi ekki rofnað því meðeigandi Galmonds, lögfræðingurinn Claus Abildstrøm, situr nú með Íslendingum í stjórn Magasin du Nord. En meira um það síðar. 
Að mörgu leyti kynni barátta Galmonds við rússneska ólígarkann (nýríkur auðkýfingur) Mikhail Friedman að minna á viðureign Davíðs og Golíats því Friedman er milljarðamæringur og einn af tíu áhrifamestu mönnum í evrópsku viðskiptalífi að mati blaðsins Forbes . Galmond hefur á hinn bóginn fram til þessa rekið tiltölulega litla og lítt þekkta lögfræðiskrifstofu í Kaupmannahöfn, J.P. Galmond & Co. En Galmond rekur líka lögfræðiskrifstofur í Pétursborg og Moskvu og á auk þess fjölda félaga sem skráð eru á fjarlægum eyjum og lítið er vitað um. Danskir fjölmiðlar benda þannig á að danskir lögfræðingar sem þekki til í Rússlandi kannist vart við Galmond. 
En þrátt fyrir að Galmond hafi verið nánast óþekktur í Danmörku og dönsku viðskiptalífi eru umsvif hans og fjárfestingar hans í Rússlandi sögð vera gríðarlega mikil og fullyrt er að tengsl hans við helstu valdhafa í Rússlandi séu mjög náin. Og honum hefur tekist að fóta sig í gegnum mikla umbrotatíma en umsvif hans eystra hófust fyrir 15 árum eða árið 1989 þegar Sovétríkin voru og hétu. Ekki hefur heldur spillt fyrir að Galmond giftist rússneskri konu um miðjan níunda áratuginn - hann er reyndar giftur annarri rússneskri konu nú - og er sagður tala ágæta rússnesku. Sjálfur rekur Galmond ættir sínar til Eystrasaltsríkjanna því afi hans og amma og faðir hans flúðu þaðan til Þýskalands í síðari heimsstyrjöldinni. Fyrstu fjögur ár ævi sinnar bjó Galmond í Þýskalandi áður en hann flutti til Danmerkur en móðir hans er dönsk. 
Jeffrey Peter Galmond þykir ekki mjög danskt nafn. Hann hét upphaflega Jeffrey Peter Porohoff. Faðir hans tók upp eftirnafnið Randmark en Jeffrey tók sér eftirnafnið Galmond. Það nafn mun tengjast ömmu Jeffreys sem gjarnan tuldraði fyrir munni sér danska frasann, «det er en gal, gal verden». Þannig mun fyrri hluti eftirnafnsins vera til kominn en sá seinni er úr frönsku, þ.e. heimur. Galmond þýðir þá beinlíns «klikkaður heimur». 
Pútín skrifaði undir þegar Galmond opnaði í Pétursborg
En aftur að tengslunum við valdamikla menn í Garðaríki. Upphaf þessara tengsla Galmonds við valdamenn í Rússlandi má rekja til ársins 1992 þegar hann opnaði lögfræðiskrifstofu í Pétursborg. Maðurinn sem þá skrifaði undir pappírana vegna opnunar skrifstofunnar var enginn annar en Vladimír Pútín. Sagt er að það hafi síður en svo skaðað Galmond þegar Pútín tók við völdum af Jeltsín árið 2000 því fjöldi manna sem hafði starfað með Pútín bæði hjá KGB og í borgarráði Pétursborgar mun hafa fylgt honum til Moskvu og situr þar í mikilvægum stöðum. Og kannski var það ekki tilvikjun að sama ár og Pútín tók við völdum opnaði Galmond lögfræðiskrifstofu í Moskvu. 
Einn af þessum áhrifamönnum sem Galmond kynntist í Pétursborg var Leoníd Reiman sem þá var forstjóri Símans í Pétursborg en er nú ráðherra fjarskipta í ríkisstjórn Pútíns. Reiman setti traust sitt á Galmond og að hann gæti útvegað vestrænt fjármagn vegna uppbyggingar á fjarskiptamarkaðinum í Rússlandi og þetta gekk eftir. Galmond og Reiman voru ekki aðeins viðskiptafélagar heldur er sagt að þeir séu mjög nánir vinir. 
Sem fyrr segir hefur Galmond rekið lögfræðiskrifstofu í Pétursborg frá árinu 1992 og til að gera langa sögu stutta fjárfesti hann þar m.a. í farsímafyrirtæki, byggði það smám saman upp og sameinaði það svo seinna meira farsímafyrirtæki í Moskvu sem nú heitir Megafon og er þriðja stærsta farsímafyrirtæki Rússlands. Vinátta Galmonds við Reiman mun að mörgu leyti hafa reynst honum tvíbent í þeirri deilu sem nú er komin upp um 25% hlut í Megafon. Slúðrað er um að hlutabréf þau sem Galmond á í Megafon séu í reynd í eigu Reimans og Reiman hefur verið legið á hálsi fyrir að hafa misnotað aðstöðu sína sem ráðherra fjarskiptamála og hafa veitt Megafon sérstaka fyrirgreiðslu til þess að auka verðmæti hlutabréfa í félaginu. 
Meðeigandi Galmonds tekur sæti í stjórn Magasin du Nord
Þótt Galmond hafi verið nær óþekktur í heimalandi sínu Danmörku ætti lögfræðiskrifstofan J.P. Galmond & Co þó ekki að vera mönnum alveg ókunnn hér á Íslandi því meðeigandi Galmonds að henni, lögfræðingurinn Claus Abildstrøm, tók sæti í stjórn Magasin du Nord fyrir skemmstu eftir að íslenskir fjárfestar með Baug og Straum í fararbroddi keyptu meirihluta í félaginu sem á Magasin du Nord. Meðeigandi og einn nánasti samstarfsmaður Galmonds situr því nú væntanlega reglulega stjórnarfundi með þeim Jóni Ásgeiri Jóhannessyni, stjórnarformanni Magasins og forstjóra Baugs Group, Jóni Björnssyni forstjóri Haga, Guðmundi Þórðarsyni frá Straumi fjárfestingarbanka og Birgi Bieldtvedt frá B2B Holding. 
Lögfræðiskrifstofan J.P. Galmond & Co er reyndar með bækistöðvar bæði í Pétursborg og Moskvu en Abildstrøm hefur sagt að danska skrifstofan komi ekki að málaferlunum í Rússlandi, þau séu alfarið mál Galmonds. 
Abildstrøm upplýsti hins vegar í viðtali við Politiken fyrir síðustu áramót að það hefði verið í gegnum kunningsskap sinn við Birgi Bieltvedt, sem hóf rekstur Dominos Pizza í Danmörku, að hann tók sæti í sjórn Magasin du Nord. 
«Ég hef starfað sem lögfræðinguur fyrir hann [Birgi] síðustu tvö árin og fyrir nokkrum mánuðum síðan kom hann á skrifstofuna mína og fór að hugsa upphátt hvort mögulegt væri að yfirtaka Magasínið. Ég hafði kannað málið fyrir aðra viðskiptavini, sem höfðu áhuga á Magasin, og þekkti því töluvert til fyrirtækisins. Stuttu seinna komu Jón Ásgeir Jóhannesson og Straumur inn í dæmið og þá gekk þetta hratt fyrir sig,» segir Abildstrøm. 
Með Björgólfsfeðgum í Rússlandi
Í umræddu viðtali upplýsir Abildstrøm að hann hafi ekki þekkt til þeirra Straums- og Baugsmanna fyrir þennan tíma en að hann hafi aftur á móti þekkt til Björgólfsfeðga: «Reyndar þekki ég í gegnum Birgi nokkra aðra Íslendinga sem gerðu stórkostleg viðskipti fyrir lítið fé í Rússlandi. Þeir opnuðu litla gosdrykkjaverksmiðju í Pétursborg, svo náðu þeir samningum við Pepsi Cola og þegar þeir fóru seinna af stað með nýja bjórtegund og fengu góðar viðtökur gátu þeir fljótlega selt Heineken þetta allt saman með mörg hundruð milljóna [danskra] króna hagnaði,» segir Claus Abildstrøm. 
Ljóst er að kynni þeirra Jeffrey Peter Galmonds og Claus Abildstrøm við Björgólfsfeðga og Magnús Þorsteinsson spanna mörg ár, því í umfjöllun Berlingske Nyheds Magsin um Jeffrey Galmond kemur fram að hann hafi kynnst Björgólfsfeðgum og Magnúsi Þorsteinssyni fyrir algera tilviljun. Þar segir að þessir «íslensku aðilar» hafi síðan fjárfest í brugghúsi í Pétursborg rétt fyrir síðustu aldamót og hafi í tengslum við þá fjárfestingu ráðið Galmond sem lögfræðing sinn. Umrætt brugghús, Bravo-brugghúsið, hafi síðan verið selt Heineken fyrir meira en fjóra milljarða danskra króna. Galmond segist hafa fyrir algera tilviljun lent við hliðina á einum Íslendinganna í flugvél á leið til Pétursborgar. «Svo sátum við og drukkum kaffi og koníak. Ég greindi frá því að ég væri lögfræðingur. Þannig hefjast viðskiptin,» er haft eftir Galmond um upphaf þessarar kynna. 
Sagt er að Claus Abildstrøm hafi að mestu séð um lögfræðimálin fyrir Íslendingana og það sé til marks um gott samstarf við þá að Jón Ásgeir hafi strax ákveðið að Abildstrøm tæki sæti í stjórn Magasin du Nord. 
Bréfin að minnsta kosti 100 milljarða króna virði
En aftur að deilu Galmonds við Mikhail Friedman um eignarhaldið á um 25% hlutabréfa í Megafon, sem Politiken fullyrðir að séu að minnsta kosti virði liðlega 100 milljarða íslenskra króna. 
Hún er reyndar nokkuð flókin því þessi fjórðungshlutur í Megfon, sem tekist er á um, var upphaflega í eigu félags sem hét LV Finance, þar sem hinn umdeildi rússneski viðskiptajöfur Leonid Rozhetskin sat við stjórnvölinn. LV Finance veitti síðan félaginu IPOC, sem skráð er á Bermúda, kauprétt að bréfunum við ákveðnu gengi. Aðaleigandi IPOC reyndist síðan vera enginn annar en Jeffrey Peter Galmond. Nú gerðist það að umsvif Megafon jukust hratt og sömuleiðis verðmæti hlutabréfa félagsins. LV Finance vildi þá fá meira fyrir sinn hlut en IPOC vildi ekki greiða meira en kveðið var á um í kaupréttarsamningnum á sínum tíma. En áður en það fékkst til lykta leitt seldi LV Finance hlut sinn í Megafon til félagsins Alfa en aðaleigandi þess er einmitt ólígarkinn Mikhail Friedman og þannig stendur deilan um bréfin í Megafon nú á milli þeirra Friedmans og Galmonds sem ekki fer út úr húsi nema í fylgd lífvarða. Þriðji stærsti hluthafinn í Megafon er norræni fjarskiptarisinn TeliaSonera með 35,6% hlut sem mun hafa hug á að eignast meira í félaginu en þær vonir verða að engu ef Galmond vinnur málaferlin og ræður þá yfir meirihluta bréfa í Megafon. 
Einkaspæjarar fylgdust með svissneska dómaranum
Félag Galmonds, IPOC, hefur höfðað fjölda mála á hendur LV Finance en vegna flókins eignarhalds eru málin fyrir dómstólum í ekki færri löndum en Rússlandi, Sviss, Bermúda, Svíþjóð og Bresku jómfrúareyjunum. Á móti hefur Alfa Mikhails Friedmans höfðað fjölda mála á hendur IPOC og Galmond enda telur Friedman að LV Finance hafi selt Alfa hlutinn í Megafon með eðlilegum hætti en að IPOC reyni að nýta sér kauprétt sem aldrei hafi verið virkur. 
Svo virðist sem Jeffrey Galmond hafi unnið fyrstu lotuna við Friedman því dómstóll Alþjóðaverslunarráðsins í Genf í Sviss komst eindregið að því að IPOC ætti þennan 25% hlut í Megafon. Þennan dóm er Galmond nú að reyna að fá staðfestan fyrir dómstólum á Bresku jómfrúareyjum þar sem Alfa er skráð. Það er kannski ekki skrýtið að Galmond kjósi að kaupa sér þjónustu lífvarða því skömmu áður en dómurinn í Sviss féll leitaði dómarinn, sem dæmdi í málinu, til svissnesku lögreglunnar því hann taldi að einkaspæjarar hefðu fylgst með honum vikum saman. Galmond segir Friedman ábyrgan fyrir þessu. Þessu neitar Friedman og segir spæjarana þvert á móti hafa starfað fyrir Galmond. 
arnorg@mbl.is
