NORSK-ÍSLENSKA skjallbandalagið Inc., sem samanstendur af Ásgerði Eyþórsdóttur og Monicu Haug, stendur fyrir tónleikum í Hveragerðiskirkju í kvöld. Aðalnúmer kvöldsins er Valgeir Guðjónsson, en auk hans koma fram systurnar Hildur og Rakel Magnúsdætur frá Hveragerði, en Hildur var á meðal keppenda í Idol-Stjörnuleit. Tónleikarnir eru liður í tónleikaröðinni Kvöld í Hveró , en 18. mars reið Halli Reynis á vaðið með fyrstu tónleikum raðarinnar.
Ásgerður, sem býr í Hveragerði, segir að hugmyndin að Kvöldi í Hveró hafi kviknað í kjölfar þess að hún og Monica skipulögðu tónleika með Jóni Ólafssyni í kirkjunni í nóvember. «Þeir heppnuðust mjög vel; mætingin var fín og stemningin góð. Eftir þetta uppátæki langaði okkur að endurtaka leikinn og skipulögðum því þessa tónleikaröð, enda ekki oft sem tónleikar af þessu tagi eru haldnir utan höfuðborgarsvæðisins. Við vitum líka að það er bullandi gróska í tónlistarlífinu hérna á Suðurlandi,» segir hún. Hún segir að kirkjan sé afskaplega vel fallin til tónlistarflutnings; hljómurinn sé afar góður. 
Sækja fólk úr borginni
Ásgerður segir að þeim stöllum hafi þótt tími til kominn að fólk sækti tónleika úr borginni til Suðurlands, frekar en að Sunnlendingar færu í bæinn til að sækja menningarviðburði. «Við stöndum að þessu í samstarfi við menningarmálanefndina í Hveragerði, auk þess sem við fengum Hótel Örk í samstarf, en þar er boðið upp á tilboð sem felur í sér gistingu, tónleikamiða og morgunverð, fyrir 4.900 krónur,» segir hún. 
Tónleikaröðin heldur áfram 22. apríl, þegar Fabúla kemur fram, en 6. maí spila systkinin KK og Ellen. Hinn 20. maí verða tónleikar Stefáns og Eyfa í Selfosskirkju, í samvinnu við menningarhátíðina Vor í Árborg . Reggísveitin Hjálmar bindur svo endahnútinn á Kvöld í Hveró 3. júní með tónleikum í Hveragerðiskirkju.
