LISTRÆN fullkomnun næst aldrei en hún á að vera keppikefli. Með þrotlausri vinnu við góðar aðstæður geta íslenskir tónlistarmenn skilað af sér verkefnum sem mega fá einkunnina «á heimsmælikvarða». Meirihluti þess sem við fáum að heyra og sjá árið um kring eru vörður á leiðinni til þessa markmiðs. Hlutverk íslenskra menningarstofnana, hvort sem er stórs leikhúss, Dansflokksins, Óperunnar eða Sinfóníuhljómsveitarinnar, er a.m.k. tvíþætt. Í einn stað er unnið markvisst að því að flytja verk «á heimsmælikvarða» en í annan stað að laða fólk að listunum, kynna þær og mennta fólk. Þetta má einnig segja t.d. um góðan kór, djasssveit eða poppsveit. Í þessu skyni er árangursríkt að menningarstofnun, hópur eða einstaklingur þræði illa skilgreinanlegan meðalveg milli þess að flytja íslenskt efni og erlent, sígilt efni og nýtt, «kassastykki» og nýjabrum. En aðal listamannanna er að teygja sig sífellt að því sem er «varla gerlegt» eða «allt of erfitt». Aðstæður eru ólíkar á hverjum tíma. Um hríð verður að rækta flutning á vinsælu hugarfóðri og kassastykkjum til að geta stutt við tilraunastarfsemi eða ráðið íslenska höfunda. Síðan breytast aðstæður og nýrækt blómstrar. Þetta er alþekkt á frumbýlingsárum menningarstofnana.
Þetta borgar sig
En listir, t.d. tónlist, eru fjármál ekki síður en löng vegferð að «heimsmælikvarðanum». Ágúst Einarsson prófessor hefur kannað hagrænt gildi tónlistar og sýnt fram á að íslensk tónlist gefur af sér, eins og menn segja. Og vissulega gæti hún gefið enn meira af sér. Sem dæmi má nefna frekari útrás á erlenda markaði með upptökum á tónlist og margaukin tilboð til erlendra ferðamanna á lifandi tónlistarflutningi, svo sem klassískum tónleikum, óperum, söngleikjum og íslenskri tónlist á sumrin þegar hingað koma 80% árlegra gesta. Núna leggst mikill hluti tónlistarlífsins í sumarfrí eða dvala. Og þá kemur að hinni hlið fjármálanna. Ef ungi, íslenski tónlistarheimurinn á að ná enn meiri árangri þarf meira fé, meiri fjárfestingar og betri starfsaðstöðu. Um 20 stórhýsi í landinu hýsa ágætt og þróttmikið íþróttastarf. Starfið og húsin hafa mikið forvarnagildi, segja allir. Tónlist hefur það líka og síst minna. Það ber skammsýni vott að ekki séu hér til stærri, sérhönnuð tónlistarhús en Salurinn í Kópavogi. Auðvitað á samfélagið eða félög að leggja fé í fáein stórhýsi undir listir, rétt eins og gert var þegar menn þurftu Þjóðleikhús, Egilshöll eða myndlistarsöfn. Tónlistin er það ekki undanskilin. Engin haldbær rök mæla gegn 800-1000 manna alvöru óperusal í næsta átaki. 
Hvað má í listum?
Í þessu ljósi tel ég rangt að segja sem svo að Sinfónían eða Óperan eigi ekki að flytja tiltekin verk við þær aðstæður sem stofnanirnar búa við. Vissulega eru til verk sem ekki er unnt að flytja en þau eru fá. Myndum við ekki vilja heyra 9. sinfóníu Beethovens í Þjóðleikhúsinu, Carmina Burana í Háskólabíóí, Aidu í Gamla bíói, Töfraflautuna í flugskýli eða sjá og heyra Svanavatnið í íþróttahöll ef við hefðum aldrei komist í tæri við verkin í lifandi flutningi? Auðvitað. Þannig verður til áhugi á svona tónlist, á óperum og á ballet, þannig þróast listamennirnir og þannig hefja menn þroskagöngu til að njóta sömu verka við betri aðstæður og jafnvel í bestu húsum heims, eða í íslensku húsi með íslenskum listamönnum. Og þannig hefja menn gönguna að því að njóta íslenskra verka í þessum listflokkum. Meðan Íslenska óperan getur aðeins flutt 2-4 óperur eða söngleiki á ári með e.t.v. 10 tapsýningum per verk er fjölbreytni í starfsemi hennar takmörkuð, hvað þá heldur möguleikar á að vera árlega með kammeróperur, 1-2 íslenskar óperur og síðbúin 20. aldar verk. Of mikil áhersla á slíkt gerðu henni enn erfiðara fyrir, a.m.k. í bili. Betri aðstaða opnar aftur á móti fyrir slíkt. Gagnrýni á íslensku óperuna hefur ýtt af stað gagnlegum umræðum en hún hefur oft verið of ósanngjörn. Þó er það ekki aðalatriðið. Aðalatriðin eru þau að við eigum stjórnendur og listamenn sem eru á réttri leið, við getum ekki gefið þeim næg tækifæri og fjármagnið er enn of lítið. Allt kristallast þetta í hugsýn af veglegu tónlistarhúsi. Ef óperuflutningur verður ekki hafður þar inni væri það líkt og ef aðeins væri unnt að hafa hér eitt stórt myndlistarsafn en skipa t.d. höggmyndalist út fyrir veggina og reyna að koma henni fyrir «einhvers staðar». Líklega er Íslenska óperan sú minnsta sinnar tegundar í veröldinni. Tosca í hennar flutningi er ekki gallalaus en við eigum hana skilið. Við eigum líka skilið að fá að heyra nýja íslenska óperu. Þegar best tekst til eins og t.d. með Makbeð, La Bohéme eða Todd, er verið að dekra okkur. Sérhæft óperhús, sérhæfð Sinfónía, rímnapopp eða sérhæft Þjóðleikhús dugar ekki ungu og smáu listasamfélaginu. Fjölbreytni er enn sem komið er besta einkennið á listmenntun á Íslandi og hún varðar veginn að «heimsmælikvarðanum». Þess vegna tel ég óperuna okkar hafa verið á réttri leið, í megindráttum. Höfundur er leikmaður í tónlist með áhuga á óperum og ýmiskonar músík.
