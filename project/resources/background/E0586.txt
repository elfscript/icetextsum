NORÐURLANDAMÓTIÐ í júdó fór fram á laugardag í TBR-húsinu en alls voru 112 keppendur skráðir til leiks frá öllum Norðurlöndunum. Íslendingar voru sigursælir á mótinu og féllu sjö Norðurlandameistaratitlar þeim í skaut. Þrír í unglingaflokkum og fjórir í flokkum fullorðinna. Einnig unnu íslenskir keppendur fern silfur- og níu bronsverðlaun.
Eftir Andra Karl Allt fyrirkomulag var til fyrirmyndar og gekk mótið vonum framar. Úrval afreksfólks í júdó frá Norðurlöndunum var samankomið og mótið fyrir vikið mjög sterkt. Undanfarin ár hafa keppendur frá Eistlandi einnig tekið þátt og sett svip sinn á keppnina en Eistar gátu ekki tekið þátt að þessu sinni. Júdó er í uppsveiflu á Íslandi og hafa keppendur verið að nálgast hin Norðurlöndin að styrk og getu, og standa nú nær jafnfætis í ýmsum flokkum, þá sérstaklega í þeim yngri, og hafa unnið til nokkurra verðlauna á síðustu mótum.
Vignir Grétar Stefánsson varð Norðurlandameistari í -81 kg flokki fullorðinna eftir að hafa lagt Finnann Ville Jaske í úrslitunum. Möguleiki var á að um íslenska úrslitaglímu yrði að ræða en Vignir Grétar og Snævar Már Jónsson unnu báðir sína riðla með fullt hús stiga, þeir mættust einmitt í úrslitum á Íslandsmótinu fyrir tveimur vikum - þar hafði Vignir betur. 
Allir lagðir á Ippon
Í undanúrslitunum sigraði Vignir andstæðing sinn örugglega en Snævar Már var óheppinn í sinni glímu og tapaði naumlega þrátt fyrir harða atlögu undir lokin. Í úrslitum mætti Vignir svo Jaske en hann hafði áður lagt hann í riðlakeppninni, á tíu sekúndum. Úrslitaglíman var ekki eins auðveld en Vignir kastaði þó Jaske aftur, nú eftir eina mínútu og tíu sekúndur. Vignir var án efa maður mótsins en hann vann allar sýnar glímur - með fullnaðarsigri, eða Ippon. 
«Mótið gekk framar vonum og allt hefur gengið upp, tók alla andstæðinga mína með Ippon köstum, tapaði ekki glímu á mótinu þannig að ég get ekki kvartað. Úrslitaglíman var snúin því Jaske var viðbúinn öllu því sem ég tók á hann í riðlakeppninni og vissi alveg hvaða brögð ég nota. Þannig að ég breytti aðeins til, tók önnur brögð og sló hann aðeins út af laginu. Svo fór ég náttúrulega aftur í mitt uppáhaldsbragð, klofbragðið, og tók hann,» sagði Vignir Grétar en hann hefur verið að þróa klofbragðið í nokkur ár og vann allar sínar glímur á því. 
«Ég er Íslandsmeistari, Norðurlandameistari og næst er stefnan sett á Smáþjóðaleikana og þar ætla ég mér sigur. Ég mun gefa mig hundrað prósent í það verkefni og vonandi gengur allt að óskum,» bætti Vignir við en hann býr og æfir í Bandaríkjunum. 
«Ég er í háskóla Suður-Karólínu ásamt konunni minni, Silju Úlfarsdóttur frjálsíþróttakonu, og er að æfa júdó þar á fullu. Ég hef bætt mig heilmikið síðan ég fór út og fer að nálgast toppinn núna. Aðstaðan þar er til fyrirmyndar og það hefur hjálpað mér mikið, gefið mér mikinn styrk. Ég hef æft mjög vel og hef haft gott af því að keppa við aðra en bara Íslendinga, þá kemur maður ferskur inn á íslensku mótin,» sagði Vignir Grétar Stefánsson. 
Smáþjóðaleikarnir framundan
Gígja Guðbrandsdóttir úr Júdófélagi Rekjavíkur varð Norðurlandameistari í -71 kg flokki og í þriðja sæti í opnum flokk kvenna. Hún varð einnig Íslandsmeistari í sínum flokki fyrir tveim vikum. Hún sagðist í samtali við Morgunblaðið vera sátt með sitt en hefði þó viljað sigra einnig í opna flokknum. 
«Mótið gekk vel og ég er mjög sátt, einnig er ánægjulegt að hafa unnið allar glímur á fullnaðarsigri í mínum flokki. Í opna flokknum vann ég tvær glímur og tapaði tveim, það var mikið púl því svo stutt var á milli glímna í opna flokknum. Ég rétt náði að skipta um galla og svo þurfti ég að hoppa inn í hringinn aftur, þannig að ég var alveg búin á því, en það var bara gaman. Ég átti góðan séns á að ná sigrinum í opna flokknum en klúðraði því sjálf, tapaði fyrir andstæðing sem ég hafi unnið fyrr um daginn. 
Mótið var eins og ég reiknaði með, hvorki léttara né erfiðara. Ég hef glímt við þessar stúlkur sem voru í mínum flokki í æfingabúðum þannig að ég þekkti aðeins inn á þær, svo voru reyndar tvær sem ég var að keppa við í fyrsta skipti í opna flokknum,» sagði Gígja sem er nú á fullu í próflestri en eftir prófin taka við Smáþjóðaleikarnir í Andorra. 
«Sigurlíkurnar á Smáþjóðaleikunum eru ágætar, á síðustu leikum var í fyrsta skipti keppt í liðum og ég og Margrét [Bjarnardóttir] náðum sigri þar. Að þessu sinni stefni ég á að vinna tvöfalt, sigra þá einnig í mínum flokki,» sagði Gígja Guðbrandsdóttir. 
Þorvaldur Blöndal, Ármanni, og Þormóður Árni Jónsson, JR, urðu einnig Norðurlandameistarar, unnu báðir sína flokka. Þorvaldur sigraði í opnum flokki karla og Þormóður Árni var öruggur í glímum sínum í +100 kg flokknum. Þormóður gat hins vegar ekki tekið þátt í opna flokknum þar eð hann fékk slæma byltu í úrslitaglímunni. 
Fyrir keppnina voru einna mestar vonir bundnar við gengi Bjarna Skúlasonar en hann varð hins vegar fyrir því óláni að fara úr fingurlið í einni af sinni fyrstu glímum og varð að hætta keppni. 
Í unglingaflokki voru svo þrír Norðurlandameistarar úr röðum Íslendinga, Birgir Örn Ómarsson sigraði í -73 kg flokki og Jón Þór Þórarinsson og Örn Davíðsson unnu sína flokka, -66 og -81 kg flokka.
