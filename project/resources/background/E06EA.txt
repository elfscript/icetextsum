ELLIÐAÁRDALURINN er í hugum okkar borgarbúa perla Reykjavíkur, hreint djásn og ómetanleg útivistarparadís sem okkur Reykvíkingum ber skylda til að vernda og gera ennþá fallegri fyrir komandi kynslóðir.
En til að svo geti orðið, verða stjórnmálamenn og borgarbúar ávallt að vera á verði og tilbúnir að vernda þessa útivistarparadís sem Elliðaárdalurinn er og hindra öll áform er beinast gegn Dalnum okkar, þá má enginn skorast undan. 
Margir höfuðborgarbúar njóta þess að ganga um Elliðaárdalinn, hjóla, skokka og anda að sér heilnæmu lofti í kyrrð í óspilltri náttúru sem Elliðaárdalurinn veitir. Við hjónin höfum búið í Breiðholtinu við rætur Elliðaárdalsins í langan tíma og hefur Dalurinn ávallt skipað afar stóran sess í okkar lífi. Við göngum niður í Elliðaárdalinn oft í viku, allt árið um kring og komum ávallt endurnærð til baka. Skemmtilegt mannlíf er líka í Dalnum, þar er oft margt um manninn og mikið skrafað um daginn og veginn. Elliðaárdalurinn er ávallt fallegur og hefur hver árstíð sinn sjarma. Veturinn með snjó og kulda, sumarið með fuglasöng, fögrum gróðri og angan í lofti. Er ekki eðlilegt að Elliðaárdalurinn tali sterklega til okkar og hlýjar tilfinningar tengist Dalnum. 
Elliðaárdalurinn er vinsælasta útivistarsvæðið í Reykjavík og koma borgarbúar úr öllum hverfum í Dalinn til að njóta útivistar og þeirrar fögru náttúru sem Elliðaárdalurinn hefur upp á að bjóða. 
Elliðaárdalurinn er ekki bara fyrir okkur Reykvíkinga heldur er hann í raun útivistarperla fyrir allt höfuðborgarsvæðið. 
Vantar virkt íbúalýðræði
Nú bregður svo við að Dagur B. Eggertsson, formaður skipulagsráðs, fylgir úr hlaði tillögu um breytingu á skipulagi í Elliðaárdalnum fyrir neðan Stekkjarbakkann. 
Hann virðist berjast fyrir því að stór hluti af útivistarsvæðinu í Elliðaárdalnum er snýr að Breiðholtinu, verði breytt í hverfi fyrir atvinnustarfsemi. Engin kynning átti sér stað um tillöguna og er eins og hún eigi að sigla í gegnum kerfið í skjóli myrkurs og síðan þegar við íbúar hrykkjum við kæmi svar frá borgaryfirvöldum að nú væri of seint að snúa við. 
Slíkt gerðist við færslu Hringbrautarinnar. Þar brást árvekni íbúa Reykjavíkur og mesta skipulagsslys í sögu borgarinnar varð að veruleika. Ég skora á Dag B. Eggertsson að draga þessa metnaðarlausu og lítt ígrunduðu tillögu strax til baka, því hún skaðar Elliðaárdalinn og er bein atlaga gegn íbúum. 
Elliðaárdalurinn fyrir neðan Stekkjarbakkann er eitt fallegasta svæði borgarinnar, þar ríkir mikil veðursæld og stórfenglegt útsýni yfir Elliðaárdalinn og yfir til Esjunnar spillir ekki. Í samvinnu við íbúa væri örugglega hægt að móta góðar tillögur um nýtingu á þessu svæði og ná sátt um málið. 
Gott skipulag krefst mikils undirbúnings
Skipulagsmál eru flókin og mikilvægt að vel takist til, því er nauðsynlegt að töluverður tími og mikil umræða eigi sér stað áður en ákvarðanir eru teknar. Taka þarf tillit til margra sjónarmiða og ná almennri sátt, en til að svo geti orðið þarf virkt íbúalýðræði að vera til staðar. 
Vandamálið er að Dagur virðist ekki hafa áhuga á því að kynna málið fyrir íbúum, sem væri stefna í anda góðra stjórnsýsluhátta og um leið fylgja eigin hugsjón um virkt íbúalýðræði. 
Dagur B. Eggertsson, ekki meir, ekki meir. Höfundur er íbúi í Stekkjahverfi í Reykjavík.
