Forsætisráðherra Ítalíu, Silvio Berlusconi , sem á árum áður var söngvari á farþegaskipum, hefur tekið sér hlé frá kosningabaráttunni sem nýhafin er á Ítalíu og samið ástarsöng fyrir fyrrverandi fegurðardrottningu Ítalíu, Taniu Zamparo . Berlusconi viðurkennir að lagið, sem heitir «Augun fögru», hafi verið samið undir áhrifum frá augum Zamparo, sem hann sagði einkar fögur og líkti við bílljós.
Berlusconi er 69 ára og stefnir að sigri í þingkosningunum sem fram fara í apríl. Hann samdi lagið í félagi við Mariano Apicella , söngvara og lagasmið frá Napólí, en saman gáfu þeir út geisladisk fyrir þrem árum. Zamparo er þrítug og er sjónvarpsþula. Berlusconi er kvæntur ítölsku leikkonunni Veronicu Lario , sem er önnur eiginkona hans, og á fimm börn.
