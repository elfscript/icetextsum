JACK Nicklaus, eða Gullbjörninn eins og hann er jafnan nefndur, segir að um helgina að hann hafi tekið þátt í sinni síðastu Masterkeppni, en kappinn hefur sigrað sex sinnum á US Master, oftar en nokkur annar.
Hann var einn á níundu flötinni. Áhorfendur klöppuðu fyrir honum enda enginn maður sett jafn mikinn svip á Masters og hann. Þegar hann hafði lokið leik, þerraði hann tárin, faðmaði elsta son sinn, sem var kylfuberi hans, þakkaði áhorfendum og fór. Hann lék á fjórum yfir og komst ekki áfram. 
«Ég held þetta sé síðasta Mastersmótið mitt. Það er ágætt að kveðja þegar maður heldur að maður geti spilað smávegis golf. Ég held ég geti spilað smávegis, en ekki nógu vel til að keppa hér. 
Það er ekkert skemmtilegt að vera alltaf að berjast við að vera undir 80 höggum,» sagði Nicklaus og bætti við að alltaf þegar hann stæði á fyrsta teig fyndist sér eins og hann gæti spilað á undir 60 höggum. 
Nicklaus vildi enga formlega kveðjustund eða tilkynningu fyrir mót að þetta væri hans síðasta. «Þetta er ekki staður þar sem þekktir einstaklingar koma til að sýna sig og sjá aðra. Þetta er golfmót - sterkt golfmót og ef menn ætla að keppa hér þá eiga menn að vera samkeppnishæfir við aðra keppendur,» sagði Nicklaus. 
Hann ætlaði að hafa mótið í fyrra sitt síðasta en eftir að hann missti barnabarn sitt með sviplegum hætti í byrjun mars fékk formaður Augusta hann til að endurskoða afstöðu sína og eftir að hafa leikið nokkra hringi með syni sínum sló hann til. 
«Ég held þetta hafi verið gott fyrir alla,» sagði Barbara, kona Nicklaus. «Móttökurnar hafa verið ljúfar og þægilegar,» sagði Barbara.
