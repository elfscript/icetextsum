Mikill vorhugur er í Akureyringum, þó að kalsalegt sé um að litast, því víða er fáni dreginn að húni til heiðurs forsetahjónunum. Stefán Vilhjálmsson notar auðvitað danskt viðhafnarmál, eins og tíðkaðist á tyllidögum á Akureyri hér áður fyrr, er hann lítur út í garð: 
Allt er hér bundið ís og snjó,
ummerki vorsins ei lengur ég sé, 
en íslenska fánann má þekkja þó 
á Þórunnarstræti et hundred og tre. 
Davíð Hjálmar Haraldsson er líka búsettur á Akureyri og yrkir: 
Nú lykill og laukur er sprottinn
og lilja með blómaugu skær 
en fegurst og farsælust, Drottinn, 
er forsetaheimsóknin kær. 
Helga Frímannsdóttir, eiginkona Stefáns, heilsaði upp á forsetahjónin með skjólstæðingum sínum á Dvalarheimilinu Hlíð. Stefán orti: 
Heilla ég þeim hjónum bið,
af hjarta Davíð fagnar 
og konan hefur komið við 
kappann Ólaf Ragnar. 
pebl@mbl.is
