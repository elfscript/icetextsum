TVEIR stórir borgarísjakar sáust á Húnaflóa um helgina og var annar þeirra kominn nálægt Blönduósi og hinn nærri Hvammstanga í gærkvöldi. Jakinn við Blönduós er gríðarstór, um 100 metrar að breidd og 10 metrar á hæð, og virðist sléttur að sjá.
Jakinn sem kominn er nær Hvammstanga er öllu minni, en þó vel yfir 50 metrar að breidd og trúlega um 5 metrar að hæð, segir Gunnar Örn Jakobsson, formaður björgunarsveitarinnar Káraborgar á Hvammstanga. Hann sigldi út að jakanum ásamt félögum sínum úr björgunarsveitinni á föstudagskvöldið. 
«Það eru mjög fallegir litir í ísnum, og þetta var alveg meiriháttar, sérstaklega af því hann var svona hár. Þetta er allavega sá stærsti sem ég hef séð koma hingað inn,» segir Gunnar. Björgunarsveitarmennirnir mældu dýpið við jakann, og reyndist það 36 metrar, sem bendir til þess að jakinn standi á botni úti fyrir Vatnsnesi, miðað við þá hæð sem stendur upp fyrir sjávarmál.
