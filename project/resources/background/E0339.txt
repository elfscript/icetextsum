UMRÆÐAN um virkjun við Kárahnjúka hefur tekið á sig margvíslegar myndir. Svo er að sjá að heitar tilfinningar og sannfæringarkraftur leiði þátttakendur í þessum umræðum til nýrra merkilegra uppgötvana m.a. í sagnfræði og bókmenntum.
Þannig upplýsti Ásta Þorleifsdóttir jarðfræðingur, í Sunnudagsþættinum á Skjá 1 s.l. sunnudag, að eftir að hafa varið miklum tíma í að kynna sér Kárahnjúkasvæðið og Jökulsá á Dal þá hefði hún fundið «helling» af heimildum sem greindu frá eldsumbrotum og/eða jarðskjálftum í tengslum við framskrið Brúarjökuls 1890. Þetta vakti auðvitað mikla athygli mína. Mér var kunnugt um eina heimild frá þessum tíma þar sem með góðum vilja mátti tengja saman eldsumbrot í Vatnajökli og framskrið Brúarjökuls 1890. Það er grein Þorvarðar læknis Kjerúlf í Ísafold 1890. En eins og ég skil orðið «hellingur» þá vísar það til miklu fleiri atvika en eins. 
Það verður þó að telja miklu stærri viðburð í menningarsögunni þegar Ásta upplýsti að hún hefði lesið í Hrafnkels sögu Freysgoða að það hefði orðið hamfarahlaup í Jökulsá á Dal sem hefði m.a. tekið af brú á ánni. Ég tel mig nokkuð kunnugan Hrafnkels sögu en hef ekki rekist á þessa heimild, hvorki um hlaupið, né að það sé getið um að það hafi tekið af brú á Jökulsá. Ég tel því fullvíst að Ásta hafi komist yfir handrit af Hrafnkels sögu Freysgoða sem inniheldur annan texta. 
Það eru alltaf stór tíðindi þegar nýjar heimildir um sögu landsins rekur á fjörur. Ég treysti því að Ásta Þorleifsdóttir deili þessari þekkingu með fleirum, burt séð frá því hvað gerist við Kárahnjúka. Höfundur er héraðsskjalavörður á Egilsstöðum.
