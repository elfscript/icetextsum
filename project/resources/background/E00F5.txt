AC Milan vann Inter, 2:0, í nágrannaslagnum í Mílanó á sameiginlegum heimavelli liðanna, San Siro, í Meistaradeild Evrópu í gærkvöld. Þetta var fyrri leikur liðanna í átta liða úrslitum keppninnar. Jaap Stam skoraði undir lok fyrri hálfleiks og Andriy Shevchenko bætti öðru marki við stundarfjórðungi fyrir leikslok. Bæði mörk AC Milan voru skoruð með skalla eftir aukaspyrnur frá Andrea Pirlo. 
«Þetta var vissulega ekki einn af okkar bestu leikjum en við spiluðum skynsamlega og erum með gott forskot. Við megum þó ekki hugsa of mikið um það,» sagði Carlo Ancelotti, þjálfari AC Milan. 
«Ég hafði áhyggjur af því að það yrði erfitt að koma beint úr meiðslum í þennan leik en það var ekki hægt að hugsa sér betri endurkomu. Mér tókst að skora og við sigruðum,» sagði Shevchenko, sem lék sinn fyrsta leik í hálfan annan mánuð. 
«Það er sárt að tapa svona eftir mjög góðan fyrri hálfleik og jafnan leik þegar á heildina er litið. Milan nýtti sín færi en við þurfum að líta í eigin barm fyrir að fá á okkur tvö mörk eftir aukaspyrnur,» sagði Roberto Mancini, þjálfari Inter.
