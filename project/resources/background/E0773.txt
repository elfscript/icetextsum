Eftir Kristínu Heiðu Kristinsdóttur khk@mbl.is Fjórða og yngsta barn okkar Margrétar kom undir í Oxford, á þeim tíma sem ég var að vinna þar. Tenging okkar við borgina er margvísleg og við eigum öll mjög góðar minningar þaðan,» segir Jónmundur Guðmarsson, bæjarstjóri á Seltjarnarnesi, sem heldur mikið upp á háskólabæinn Oxford í Englandi. Þar dvaldi hann fyrst í tvö ár við háskólanám á sínum tíma ásamt Margréti konu sinni og þeirra fyrsta barni. « Síðan fluttum við heim og eignuðumst tvær dætur með stuttu millibili en fluttum svo öll aftur út til Oxfordborgar í ársbyrjun 2000 þegar mér bauðst þar spennandi starf. Við bjuggum þarna í tæp tvö ár í þetta seinna skipti, þannig að ég hef kynnst borginni ágætlega og kann vel við mig þar, ekki síst vegna þess að þar eignuðumst við marga góða vini, bæði þá og þegar ég var í skólanum. Oxford er kraftmikill háskólabær með iðandi mannlífi. Þarna eru líka óskaplega fallegar byggingar og mikil saga.» 
Völdu Ísland fram yfir England
Jónmundur er nýskipaður formaður félags sem stofnað var á dögunum, en það er félag þeirra sem hafa verið í námi eða stundað rannsóknir við Oxfordháskóla eða Cambridgeháskóla. «Hugmyndin er að þeir sem eigi þessa sameiginlegu reynslu geti hist, en ekki síður stofnuðum við þetta félag til að hjálpa íslenskum námsmönnum með upplýsingar, sem hafa hug á að sækja um skólavist í þessum tveimur skólum.» 
Jónmundur segir að þau hjónin hafi ákveðið að flytja frá Oxford og aftur til Íslands þegar börnin þeirra komust á skólaaldur. «Við sáum hag barna okkar betur borgið með því að flytja heim, bæði menntunarlega og af ýmsum öðrum ástæðum. Við sjáum ekki eftir að hafa flutt, enda er frábært að ala upp börn hér og það skapar forskot að alast upp á Íslandi.» 
Þingeyjarsýsla heillar
Jónmundur segir að með fjögur börn þá hafi þau hjónin verið frekar rög við að ferðast með allan hópinn til útlanda. «Fyrir vikið höfum við einsett okkur að ferðast meira innanlands og kynnast landinu betur, sem hefur verið einstaklega gaman. Einn er sá staður sem er okkur mjög kær og við reynum að fara þangað á hverju sumri. Margrét konan mín er ættuð frá bænum Víkingavatni í Kelduhverfi í Þingeyjarsýslu en reyndar er ekki lengur búskapur þarna, heldur er bærinn nýttur sem sumarhús. Gestrisni ættingja konu minnar er fyrir að þakka að við höfum getað dvalið þar þegar okkur hentar á sumrin og við alltaf verið velkomin. Við höfum eftir fremsta megni reynt að komast þangað á hverju ári, því þetta er undurfallegur staður og þarna líður okkur vel.»
