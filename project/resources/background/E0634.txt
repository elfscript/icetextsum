Enn einu sinni gerist það. Síðustu dagar þingsins renna upp. Sum mikilvæg stjórnarfrumvörp fást ekki afgreidd. Þingmannafrumvörp sitja á hakanum eins og venjulega. Viðamikil og flókin löggjöf rennur hins vegar í gegnum þingið á nokkrum klukkutímum af því að hún lenti inni í árvissu samkomulagi um þinglokin. Eftir nokkra mánuði eða ár fara svo kannski að skjóta upp kollinum mál, þar sem óvæntar afleiðingar óvandaðrar löggjafar koma í ljós og ríkið getur lent í því að baka sér bótaábyrgð.
Það virðist alveg liggja í augum uppi að breyta verði vinnubrögðum á Alþingi, elztu og virðulegustu stofnun þjóðarinnar. Það hlýtur til dæmis að þurfa að gera miklu fyrr á þingtímanum hið hefðbundna samkomulag stjórnar og stjórnarandstöðu um afgreiðslu mála. 
Forsendan fyrir því er hins vegar auðvitað að framkvæmdavaldið, ráðherrarnir, sendi stjórnarfrumvörp tímanlega til þingsins. Á því hefur alla tíð verið verulegur misbrestur. Þingið hefur á undanförnum árum styrkt stöðu sína gagnvart framkvæmdavaldinu, en að þessu leyti vantar enn upp á að ráðherrar sýni Alþingi þá virðingu, sem það á skilið. 
Þingmenn ræddu í fyrradag hvort ástæða væri til að lengja starfstíma þingsins. Það er vafamál að það leysi nokkurn vanda að stytta sumarfrí þingmanna; þeim veitir út af fyrir sig ekkert af því til að sinna kjördæmum sínum og ýmsum öðrum verkefnum, sem starfinu fylgja. 
Í ráðuneytunum eiga menn hins vegar bara u.þ.b. mánuð í sumarfrí eins og aðrir launþegar og hafa ellefu mánuði á ári til að vinna jafnt og þétt að þingmálum þannig að hægt sé að leggja þau tímanlega fyrir þingið. 
Ef stjórnarmeirihlutinn á þingi stendur í stykkinu og þrýstir á framkvæmdavaldið að standa við sitt, geta stjórnarandstæðingar hætt að eyða bróðurparti þingsins í utandagskrárumræður til að vekja athygli á sjálfum sér og sífellt taut um störf þingsins. Þá geta þingmenn, bæði úr stjórn og stjórnarandstöðu, einfaldlega brett upp ermarnar og farið að veita framkvæmdavaldinu aðhald með rækilegri og vandaðri yfirferð frumvarpa, sem er það sem þeir eiga að vera að gera.
