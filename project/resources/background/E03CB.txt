Lengi lifi Plant
ÉG VAKNAÐI á sunnudagsmorgni ennþá í sæluvímu eftir frábæra tónleika Roberts Plants á föstudagskvöldið. Ánægður var ég að sjá að ég var ekki sá eini sem skemmti mér vel þar sem tónleikarnir fengu fjórar stjörnur af fimm mögulegum í ritdómi Morgunblaðsins. En hinn ágæti greinarhöfundur virðist ekki hafa kynnt sér lagasmíðar Led Zeppelin nógu vel og vil ég leiðrétta það sem greinarhöfundurinn hafði rangt fyrir sér:
Greinarhöfundur talar um að Plant hafi byrjað á tveimur lögum af nýju plötunni (The mighty rearranger). En fyrsta lagið sem hann tók var einmitt No Quarter (1973) í nýstárlegri útgáfu. 
Höfundur talar um lagið «Hangman» sem eitt af gömlu góðu lögunum, nema aldrei hef ég heyrt á þetta lag minnst áður og er höfundur sjálfsagt að ruglast því þetta er algengt orð í laginu «Gallows pole». 
Nema hvað seinna talar höfundur um að gaman hafi verið að heyra lagið «Gallows pole» í nýrri útsetningu en þar er höfundur líklega að rugla því saman við lagið «When the Levee Breaks» sem hljómaði ekki ólíkt Gallows Pole í nýrri útsetningu. 
Svo nefnir hún að lagið «Babe I'm gonna leave you» hafi verið í öðruvísi útgáfu. Þess má geta að það var eitt af fáum Led Zeppelin lögum á tónleikunum sem var í upprunalegri útgáfu. 
Þetta er smámunasemi í mér en aftur á móti er þetta hljómsveit sem ég hef dýrkað í meira en helming minnar stuttu ævi og í framtíðinni vil ég vona að þeir greinarhöfundar sem fullyrða eitthvað, hafi kynnt sér efnið fyrir svo þeir séu nú ekki að steypa út í bláinn. 
Zeppelinaðdáandi. 
Leikskólastefna R-listans
ÁRIÐ 1994 sagði R-listinn «fyrir lok kjörtímabilsins hafa öll börn eins árs og eldri fengið þá vistun (á leikskóla) sem foreldrar vilja nýta sér». Nú, árið 2005, hefur þetta ekki gengið eftir. R-listinn boðar nú gjaldfrjálsan leikskóla án þess að efna loforð sitt frá árinu 1994 eða 2004 þegar hann lofaði að öll börn eldri en 18 mánaða ættu kost á leikskólaþjónustu. Er ekki rétt að byrja á byrjuninni og standa við loforð frá 1994? Þess má geta að börnum í Reykjavík hefur fækkað frá árinu 1997 um 627. Á sama tíma hefur börnum á þessum aldri, 1-5 ára, fjölgað um 300 í Kópavogi, um 31 í Garðabæ um 100 í Hafnarfirði og um 42 á Akureyri. Í Reykjavík í dag eru 138 börn á biðlista. Glæsilegur árangur eða hitt þó heldur. 
Guðjón Sigurðsson, 
Hátúni 10a, Reykjavík.
