Stjórn Ísraels samþykkti í gær ýmsar refsiaðgerðir gegn Palestínumönnum vegna væntanlegrar heimastjórnar undir forystu Hamas-hreyfingarinnar sem sigraði í þingkosningum 25. janúar.
Ísraelsstjórn ætlar að halda eftir tolltekjum sem Ísraelar innheimta fyrir hönd palestínsku heimastjórnarinnar, en þær nema um 50 milljónum dollara, 3,2 milljörðum króna, á mánuði. Stjórn Ísraels hyggst einnig meina íbúum Vesturbakkans og Gaza-svæðisins að fara yfir landamærin til Ísraels til að stunda atvinnu. Þá hyggst hún herða eftirlit með ferðum fólks og flutningi matvæla til Gaza-svæðisins. 
Fyrir fund stjórnarinnar lýsti Ehud Olmert, starfandi forsætisráðherra Ísraels, því yfir að Hamas-hreyfingin væri hryðjuverkahreyfing. Hann sagði að viðræður við stjórn undir forystu Hamas kæmu ekki til greina. 
Talsmaður Mahmoud Abbas, forseta Palestínumanna, og Hamas-hreyfingin gagnrýndu refsiaðgerðir Ísraela og sögðu að markmiðið með þeim væri að grafa undan lýðræðislegu vali Palestínumanna. 
Nýtt þing Palestínumanna var sett á laugardag og Abbas bað í gær leiðtoga Hamas að mynda nýja heimastjórn. Ismail Haniya, sem er lýst sem róttækum raunsæismanni, á að vera forsætisráðherra.
