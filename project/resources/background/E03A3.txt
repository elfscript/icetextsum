Hver eru öll lífsins gæði? Felast þau í aukinni menntun, mannauði og almennri velferð íbúa? Eða felast þau í góðu veðurfari og því að hér fæst Brynjuís, besti ís í heimi? Þessu velti ég upp um leið og ég kveð eftir að hafa unnið á Akureyri undanfarið ár sem iðjuþjálfi.
Árið 2001 var gerður kjarasamningur milli Launanefndar sveitarfélaga (LN) og Iðjuþjálfafélags Íslands (IÞÍ). Þá unnu þrír iðjuþjálfar hjá sveitarfélögum sem fengu greidda fasta yfirvinnu, 30-33 tíma á mánuði, ofan á grunnlaun. Iðjuþjálfafélag Íslands vildi selja yfirvinnuna inn í dagvinnulaun líkt og aðrir sambærilegir hópar háskólamanna gerðu á þeim tíma. Fulltrúum IÞÍ stóð það ekki til boða í sínum samningum þrátt fyrir að benda á að samningstíminn væri langur, til nóvember 2005. Ákveðið var af stjórnendum Akureyrarbæjar að loknum samningum að almennir iðjuþjálfar í 100% starfi fengju 22 fasta yfirvinnutíma á mánuði en stjórnendur 30 tíma. Þetta var innsiglað með heiðursmannasamkomulagi. Fordæmi eru fyrir því frá þeim tíma að iðjuþjálfar Akureyrarbæjar fái fasta yfirvinnutíma og þeir ætíð litið á þá sem hluta af grunnlaunum og í næstu kjarasamningum yrðu þeir seldir inn í dagvinnulaun. 
Grunnlaun iðjuþjálfa hjá Akureyrarbæ eru ekki há, 158.485 kr. á mán. miðað við 25 ára aldur. 22 yfirvinnutímar þar ofan á gera þau rétt svo viðunandi. Áfallið var því mikið þegar stjórnendur Akureyrarbæjar ákváðu einhliða að skerða laun mín um 36.212 krónur á mánuði þar sem ég hafði tekið á mig fjárhagslegar skuldbindingar miðaðar við launakjörin sem mér höfðu verið boðin. Launaskerðingin var rökstudd með samþykkt bæjarráðs frá 11.3. 2004 um að ekki yrði samið um fasta yfirvinnu við nýráðna starfsmenn. Ákvörðunin var ekki tilkynnt formlega til IÞÍ og heldur ekki dreift skipulega til millistjórnenda bæjarins. Ég stóð því uppi ásamt þremur öðrum iðjuþjálfum með töluvert lægri laun en aðrir iðjuþjálfar eða sem nemur 22 yfirvinnutímum, í mínu tilfelli 36.212 kr. á mán. Við tókum þessu ekki þegjandi og hófum bréfaskriftir til stjórnenda Akureyrarbæjar, sendum fyrirspurnir víða, meðal annars um hvort bænum væri stætt á að mismuna iðjuþjálfum launalega séð og brjóta þar með áður gert heiðursmannasamkomulag við IÞÍ. Þau svör fengust að segja ætti upp fastri yfirvinnu hjá öllum iðjuþjálfum bæjarins og fleiri stéttum en jafnframt gefið í skyn að okkar mál yrðu leiðrétt og við myndum fylgja hópnum. Málið hefur nú velkst um innan bæjarins í tæpt ár og ljóst að engar leiðréttingar verða gerðar. Ætlast er til að ég sem iðjuþjálfi með eins árs starfsreynslu og B.Sc.-gráðu upp á vasann sætti mig við 158.485 kr. á mán. Ég er ekki tilbúin að kyngja þessu og hef sagt starfi mínu lausu. 
Ég hef búið á Akureyri í fimm ár við nám og störf og það verið yndislegur tími en til að bæjarfélagið sé með «öll lífsins gæði» þarf meira en góðan vilja. Nauðsynlegt er að búa vel að menntuðu fólki og það fái starf sitt metið í samræmi við nám. Erfitt er, eftir að hafa klárað strangt fjögurra ára háskólanám, að geta ekki náð endum saman þegar komið er til starfa. 
Mér hefur boðist starf í Reykjavík sem er að mörgu leyti sambærilegt störfum mínum hér. Launin eru aftur á móti nokkru hærri, um 230.000 kr. á mánuði. Mér finnst sárt sem landsbyggðarmanneskju að viðurkenna að Akureyri sé láglaunasvæði en eins og mitt dæmi sýnir er það staðreynd og meðan svo er geta ráðamenn bæjarins ekki ætlast til að Akureyrarbær sé það mótvægi við höfuðborgarsvæðið sem svo oft er gefið í skyn. 
Um leið og ég kveð vona ég að lausn fáist á launamálum iðjuþjálfa hjá Akureyrarbæ, því meðan stefnan er þessi mun bærinn missa gott fólk og hvað verður þá um «öll lífsins gæði»? Höfundur er iðjuþjálfi.
