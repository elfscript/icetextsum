Magnús Þorkell Bernharðsson er líklega helsti sérfræðingur okkar Íslendinga í sögu Mið-Austurlanda. Hann býr að vísu og starfar í Bandaríkjunum, en vísiterar Ísland reglulega og flytur erindi, kennir stutt námskeið og ræðir við fjölmiðla um stöðu mála. Má fullyrða að Magnús sé að verða sá maður sem Íslendingar taka hvað mest mark á í umræðu um Mið-Austurlönd.
Af þessum sökum veigrar maður sér við því að setja fram gagnrýni á Magnús á opinberum vettvangi. Sem er kannski svolítið kaldhæðnislegt því að það er einmitt megininntak greinar sem hann hefur skrifað í nýjasta hefti Skírnis að í Bandaríkjunum séu sumir sérfræðingar í faginu farnir að veigra sér við því að að tjá sig á opinberum vettvangi um málefni Mið-Austurlanda. 
Gengur Magnús svo langt að segja að gerð hafi verið «atlaga að málfrelsi fræðimanna». 
Nú vil ég taka fram að ég er enginn sérfræðingur í sögu Mið-Austurlanda. En ég tel að málfrelsi og tjáningarfrelsi hljóti að ná til fleiri en fræðimanna - eins sorglegt og það nú er að fræðimenn finnist að sér þrengt þá hlýtur athugasemd Magnúsar að eiga við um fleiri en þá. Menn þurfa nú enda varla að vera sérfræðingar í íraskri sagnfræði, svo dæmi séu tekin, til að tjá sig um ástand þar. 
Eða hvað? 
Ég set fram þessa spurningu því að Magnús eyðir nefnilega mestu plássi í það í grein sinni að níða skóinn af ýmsum þeim öðrum, sem atvinnu hafa af því vestra (Magnús talar þó raunar á almennum nótum, skoðanir hans gætu því eins átt við um stöðu mála í umræðunni hér á landi) að skrifa eða fjalla um málefni Mið-Austurlanda. 
Virðist sem Magnús telji sig geta fellt stóradóm um það hver sé nógu mikill «sérfræðingur» til að geta tjáð sig um Mið-Austurlönd þannig að mark sé á takandi. 
Magnúsi er sérstaklega uppsigað við svonefndar hugveitur (e. think-tanks) og nefnir í grein sinni Washington Institute for Near East Policy, The American Enterprise Institute og The Brookings Institute. Segir Magnús að þessar stofnanir hafi innan sinna vébanda akademíska «altmuligmenn» sem verði «sérfræðingar» eftir þörfum og pöntun og komi fram sem slíkir í fjölmiðlum. 
«Á áttunda áratugnum spáðu þeir í Sovétríkin og Japan, á níunda áratugnum var það Balkanskaginn og í dag er það íslam,» segir Magnús og heldur svo áfram: «Þekking þeirra er mjög yfirborðskennd, enda er tilgangurinn með vinnu þeirra ekki vísindalegur heldur að koma ákveðnum sjónarmiðum eða hugmyndafræði á framfæri. Þessar hugmyndaveitur eru stofnsettar einmitt til að vera málpípa ákveðins málstaðar.» 
Hér þarf engan sérfræðing til að sjá að Magnús hefur gert sig sekan um mikinn hroka. 
Verður því þó ekki á móti mælt að misjafn sauður leynist í mörgu fé og vissulega er það rétt, svo dæmi séu tekin, að American Enterprise Institute hefur á sínum snærum menn eins og erkihaukinn Richard Perle. 
En mig langar hins vegar að taka upp hanskann fyrir Brookings-stofnunina. Þegar skoðað er á www.brookings.org hverjir þar eru taldir upp sem sérfræðingar um málefni Mið-Austurlanda hættir maður í raun að skilja hvað Magnús Þorkell er að fara. Ef þeir tólf, sem þar eru tilnefndir, eru ekkert nema fáfróðir «altmuligmenn» sem sífellt geri sig seka um yfirborðsmennsku í fjölmiðlum vestra, þá veit ég í raun ekki hverjir ættu að vera að tjá sig um umrædd málefni. Kannski bara Magnús sjálfur og eins og tveir til þrír vina hans? 
Heimsókn á heimasíðu Brookings leiðir semsé í ljós að tólf fræðimenn eru þar taldir upp sem sérfræðingar í málefnum Mið-Austurlanda. Sumir eru að vísu sannarlega miklir «altmuligmenn», s.s. Michael nokkur O'Hanlon og jafnvel líka Kenneth Pollack (sem skrifaði umtalaða bók, The Threatening Storm: The Case for Invading Iraq , í aðdraganda innrásar í Írak). Varla verður mönnum þó talið það sérstaklega til tjóns að vera vel að sér á mörgum sviðum? 
Meðal annarra sem vefur Brookings tilgreinir sem sérfræðinga í málefnum Mið-Austurlanda eru: 
Martin S. Indyk, en hann hefur doktorsgráðu frá háskóla í Ástralíu og var tvívegis sendiherra Bandaríkjanna í Ísrael, auk þess að hafa verið aðstoðarutanríkisráðherra Bandaríkjanna 1997-2000, ábyrgur fyrir málefnum Austurlanda nær. Indyk kennir við Johns Hopkins-háskóla sem er býsna virt stofnun. 
Nú kann að vera að sendiherradómur Indyks geri það að verkum að hann sé hallur undir málstað Ísraela. En það þýðir varla sjálfkrafa að hann sé fáfróður um málefni Mið-Austurlanda. Og það er nú varla hægt að gera þá kröfu að allir fræðimenn séu sammála. 
Ég nefni fleiri: Muqtedar Khan; sá hefur doktorsgráðu frá Georgetown, M.B.A.-gráðu frá Bombay á Indlandi, talar arabísku, hefur skrifað bók sem heitir Islamic Democratic Discourse . 
Þá má nefna Flynt L. Leverett, sérfræðing um arabaheiminn, sá hefur doktorsgráðu frá Princeton, vann áður hjá þjóðaröryggisráðinu og þar áður fyrir leyniþjónustuna, CIA. Leverett talar arabísku, skv. heimasíðu Brookings. 
Síðast en ekki síst má nefna Shibley Telhami (Magnús vitnar sjálfur í hann í Píslarvottum nútímans ) en hann hefur doktorsgráðu frá Berkeley í Kaliforníu, er prófessor við University of Maryland og situr í stjórn Human Rights Watch. Áður hefur hann m.a. kennt við Cornell, Princeton og Columbia. 
Ætli Shibley Telhami viti af því að Magnús Þorkell Bernharðsson telur hann fúskara á sínu sviði? 
Davíð Logi Sigurðsson (david@mbl.is)
