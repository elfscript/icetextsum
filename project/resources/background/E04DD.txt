ÞESSA dagana er mikið rætt í blöðum um stóran haug af notuðum dekkjum sem brann fyrir nokkru með stórri hættu hjá Hringrás inni við Sundahöfn. Þessi dekk hefði mátt nota í stað þess að láta þau valda tjóni og lífshættu. Bruni dekkjanna var hættulegur.
Menn eru að koma auga á það bæði hér á landi og ekki síður í dag erlendis að nota má svona úrgangsdekkjahaug til að búa til brimvörn með einföldum og ódýrum hætti. Getur víða stoppað skaðlegt strandrof. 
Bréfritari hefur áður bent á það hér í þessu blaði að stoppa má árlegt strandrof upp á 5-10 metra við Lónið og Hringveginn hjá Jökulsá á Breiðamerkursandi með því að setja upp úr notuðum dekkjum gervisker eða gervisandrif úti á sandbotninum framan við strandrofið. Það hættir. Gervisandrifið stoppar rofið og hafölduna. Gerviskerið er mjög einfalt að gerð og ódýrt. Það er sett upp t.d. 50-100 metra frá rofinu á ströndinni sem er að rofna árlega. Notuðu dekkin eru fest saman í kippi sem í eru t.d. 10 notuð dekk bundin saman. Búinn er til kassi sem er net úr trollvír á stærð við bílskúr. Í þennan kassa eru kippin úr notuðu dekkjunum sett. Svo er kassanum lokað á öllum hliðum. 
Röð af svona netkössum sem settir eru hver við annars enda meðfram ströndinni svona 50-100 metra frá landi fyllist strax af sandi sem brimið hendir þarna fram og aftur. Sandurinn stoppar í skjólinu milli dekkjanna og kassinn utan um þau, fullur af sandi, myndar sandrif sem brýtur hafölduna. Nær landi hleðst nýr sandur upp sem þar hefur nú skjól af nýja sandrifinu. Það eru notuðu dekkin inni í net-kassanum sem gera þetta mögulegt. Binda sandinn úr briminu. Festa hann alveg. Sandskerið verður sem grjót. 
Áður en notuðu dekkin brunnu nýlega hjá Hringrás við Sundahöfn höfðu komið fram tillögur um að nota slík ónýt dekk til að búa til gervisandrif og verja þannig Lónið og Hringveginn. Enginn hlustaði þá á slíkar tillögur. Í stað þess voru ónýtu dekkin sett í risahaug hjá Hringrás. Svo brann allt saman og heppni að manntjón varð ekki. 
Betur hefðu þessi notuðu dekk verið sett í gervisandrif sem varið hefði Lónið og Hringveginn fyrir frekara strandrofi næstu áratugi. Betri leið og gagnlegri en að brenna öll notuðu dekkin með stórhættu. 
LÚÐVÍK 
GIZURARSON 
hæstaréttarlögmaður. 
Frá Lúðvík Gizurarsyni:
