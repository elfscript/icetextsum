Í APRÍLBYRJUN lagði samgönguráðherra fram frumvarp á Alþingi undir sakleysislegum titli: Frumvarp til laga um breytingu á lögum um fjarskipti, nr. 81/2003. Inn í þetta frumvarp er laumað ákvæðum, sem gera Ísland að algeru lögregluríki í anda þess, sem George Orwell skrifaði í skáldsögu sinni, Nítján hundruð áttatíu og fjögur og var gefin út hér á landi 1951 þýdd af Hersteini Pálssyni og Thorolf Smith. Þótti flestum nóg um hugmyndir Orwells um hinn allt sjáandi og allt heyrandi Stóra bróður og setti hroll að okkur sem höfðum andúð á nasistiskum og kommúnistiskum einræðisríkjum og njósnaaðferðum þeirra. Njósnakerfi ríkjanna voru auðvitað réttlætt með því að nauðsyn bæri til að geta rakið feril glæpamanna. En skilgreiningin á glæpamönnum varð mjög víð og allt önnur en sú sem venjulegt fólk hefur. Allt í einu eru hugmyndir úr þessari hálfrar aldar gömlu vísindaskáldsögu að verða íslenskur raunveruleiki, ef Alþingi hafnar ekki þessu lagafrumvarpi ríkisstjórnarinnar.
Ritskoðun og hlerun
Í einræðisríkjunum þótti nauðsynlegt að skoða bréfaskipti manna og fylgjast með samtölum þeirra með símahlerun eða með földum hljóðnemum. Sama tilhneiging kemur fram í 2. grein ofannefnds frumvarps: Fjarskiptafyrirtæki skulu án endurgjalds tryggja þar til bærum yfirvöldum aðgang að búnaði til hlerunar símtala og annarrar löglegrar (leturbreyting höf.) gagnaöflunar í fjarskiptanetum sínum eða fjarskiptaþjónustu. Landssíminn hefur þegar slíkan búnað. 
Í 7. grein segir: ...skulu fjarskiptafyrirtæki, í þágu rannsókna opinberra mála og almannaöryggis, varðveita lágmarksskráningu gagna um fjarskiptaumferð notenda í eitt ár. Lágmarksskráningin skal tryggja að fjarskiptafyrirtæki geti upplýst hver af viðskiptavinum þess var notandi tiltekins símanúmers, IP-tölu eða notendanafns, jafnframt því að upplýsa um allar tengingar sem notandinn hefur gert, tímasetningar þeirra, tímalengd, hverjum var tengst, magn gagnaflutnings hvort sem er til eða frá viðkomandi notanda. 
Verði fumvarpið að lögum vantar ekkert nema að póstinum verði gert skylt að skrá hver sendir hverjum bréf hvenær og taka ljósrit af innihaldi bréfsins til þess að lögreglan geti skoðað það, þegar henni sýnist. Og miðað við anda frumvarpsins hlýtur lagafrumvarp um póstskráningu- og skoðun að vera á leiðinni. 
Stóri bróðir og Stasi
Til þess að fylgjast með öllum samskiptum okkar þarf að ráða her manns. Kannski mætti leita til fyrrverandi yfirmanna austur-þýsku leynilögreglunnar, Stasi, til þess að þjálfa þennan nýja her, sem nauðsynlegt verður að koma á fót. Þá getur Stóri bróðir farið að beita sér gegn alls kyns atferli okkar venjulegra borgara. Hina eiginlegu afbrotamenn, eiturlyfjabaróna og aðra slíka, verður erfiðara að ná í því að laganna verðir drukkna í nýjum óþarfa verkefnum. Svona eftirlit krefst gífurlegrar fjárfestingar í hugbúnaði og mikillar vinnu við að nota hann. Stasi á Íslandi verður því að hafa fjölmennt lið. 
Hvað er að gerast?
Sem betur fer hefur Persónuvernd gert ítarlegar athugasemdir við fyrirliggjandi lagafrumvarp, en samkvæmt frétt Morgunblaðsins 27. apríl virðist formaður samgöngunefndar alþingis, sem hefur málið til meðferðar, hafa takmarkaðan skilning á hve alvarlega og hættulega atlögu er verið að gera að friðhelgi einkalífsins og lýðræði. Vonandi sjá aðrir alþingismenn þessa hættu og afstýra henni. 
Í Reykjavíkurbréfi Morgunblaðsins í dag (1. maí) er fjallað ítarlega um frumvarpið og hversu alvarlegt mál sé á ferðinni, sem ekki megi láta verða að lögum, nánast umræðulaust. Bréfinu lýkur með nauðsynlegri áminningu: En hættan er líka sú að einn góðan veðurdag vöknum við við vondan draum þegar búið verður að ryðja öllum hömlum úr vegi og spyrjum okkur: Hvað gerðist eiginlega? Höfundur er prófessor dr. med og áhugamaður um friðhelgi einkalífs og lýðræði.
