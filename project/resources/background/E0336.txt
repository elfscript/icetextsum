Eftir Silju Björk Huldudóttur silja@mbl.is «ÉG LEGG mikla áherslu á það að þó stofnunin breytist þýðir það ekki að þjónustuframboðinu sé eytt,» segir Stefán Jón Hafstein, formaður menntaráðs, en á fundi menntaráðs í gær voru kynntar og ræddar tillögur um Námsflokka Reykjavíkur sem fela í sér ákveðnar skipulagsbreytingar á stofnuninni. Þannig er gert ráð fyrir að ráðinn verði forstöðumaður Námsflokkanna til að stýra stefnumótun og rekstri. Einnig er í tillögunum kveðið á um að það fé sem ætlað er til fullorðinsfræðslu á fjárhagsáætlun verði áfram nýtt til að tryggja framboð á þeirri grundvallarþjónustu sem félagsleg menntastefna borgarinnar byggist á.
Langstærsta hlutverk Námsflokkanna hefur til þessa falist í íslenskukennslu fyrir nýbúa og verður það, að sögn Stefáns Jóns, áfram svo. «Í tillögunum er lagt til að Námsflokkarnir leiti eftir samstarfi við Mími-endurmenntun, eða aðra þá aðila sem til greina koma, í því skyni að tryggja áfram framboð á íslenskukennslu fyrir útlendinga. Með samstarfi við Mími gætum við eflt nýbúakennsluna, enda held ég að við náum samlegðaráhrifum og meiri styrk með því að vinna með Mími,» segir Stefán Jón og tekur fram að lögð sé áhersla á að starfsmönnum Námsflokkanna sem sinnt hafi þessari kennslu að meginstarfi verði boðin störf og að námsefni og aðferðir sem Námsflokkarnir hafi haft forgöngu um að þróa nýtist til áframhaldandi uppbyggingar þjónustunnar. Stefán Jón segist vona að aðkoma bæði ríkis og annarra sveitarfélaga við þetta frumkvöðlastarf Námsflokkanna muni vega þungt í víðtækara samráði og framboði menntaleiða fyrir nýbúa. Einnig verður þess, að sögn Stefáns Jóns, gætt að þeir nemendur sem ekki njóti fjárhagsaðstoðar stéttarfélaga eða atvinnurekenda fái áfram að njóta niðurgreidds náms. 
Frístundanám borgarinnar leggst af
Hvað varðar námsframboð fyrir fullorðna sem ekki hafa lokið grunnskólanámi segir Stefán Jón mikilvægt að tryggja það til frambúðar. «Við leggjum til að Námsflokkarnir bjóði áfram skilvirkar leiðir fyrir fullorðna til að hefja nám á ný í grunngreinum eins og lestri, ritun og stærðfræði, og ljúka áföngum sem þarf til að skapa tækifæri til að stunda nám í framhaldsskólum. Einnig er í tillögunum að finna mjög mikilvæga nýjung sem felur í sér að það verði veitt náms- og starfsráðgjöf þessu samfara í þjónustumiðstöðvum borgarinnar sem eru að byrja í haust.» 
Samkvæmt tillögunum er hins vegar gert ráð fyrir að borgin hætti að bjóða upp á frístundanám. Aðspurður segir Stefán Jón mikið framboð af alls kyns tómstundanámskeiðum í borginni á vegum ýmissa aðila, en það hefur stundum verið gagnrýnt að borgin hafi verið á samkeppnismarkaði með þessi námskeið. «Ég tel því ekki rétt að við séum að niðurgreiða þetta nám.» 
Að sögn Stefáns Jóns er markmiðið með tillögunum að endurskipuleggja þjónustuhlutverk Námsflokkanna. «Félagsleg menntastefna okkar felst ekki í að stofnunin sjálf sé óbreytt heldur í því að tryggja framboð þjónustunnar. Þannig að þegar menn segja að við séum að leggja Námsflokkana niður þá svörum við neitandi. Námsflokkarnir eru félagsleg menntastefna og henni verður haldið áfram í þessu breytta skipulagsformi.» 
Andvíg því að leggja Námsflokkana niður
ALMENNT teljum við ekki að borgin eigi að standa í rekstur í samkeppni við almenna markaðinn,» segir Guðrún Ebba Ólafsdóttir, fulltrúi sjálfstæðismanna í menntaráði Reykjavíkur. Hún bendir hins vegar á að Námsflokkar Reykjavíkur eigi 65 ára sögu, sem skapi þeim sérstöðu. Undir stjórn Guðrúnar Halldórsdóttur hafi Námsflokkarnir sérhæft sig í að veita borgarbúum, sem hafi orðið utanveltu við skólakerfið og ýmis önnur félagsleg gæði, tækifæri til menntunar og félagslegrar uppbyggingar. Þá megi ekki gleyma íslenskukennslu Námsflokkanna fyrir nýbúa. 
«Við erum ekki sammála þeim tillögum sem kynntar hafa verið að leggja í raun niður stofnunina Námsflokka Reykjavíkur. Þótt einn starfsmaður starfi þar er nokkuð ljóst að stofnunin sem slík leggst niður. En við erum ekki mótfallin því að gera breytingar á rekstrinum.» 
Guðrún Ebba segir að sjálfstæðismenn hafi talið fýsilegan kost að ræða við starfsfólk Námsflokkanna og kanna hvort það vildi reka stofnunina áfram. Þá hefði borgin getað gert við þá þjónustusamning um reksturinn. Eins hafi sjálfstæðismenn ekki verið mótfallnir því að bjóða reksturinn út.
