Eftir Brján Jónasson brjann@mbl.is AÐALMEÐFERÐ í Baugsmálinu hélt áfram fyrir Héraðsdómi Reykjavíkur í gær, og bar m.a. Jón Gerald Sullenberger vitni í málinu. Hann var spurður ýtarlega út úr efnisatriðum málsins og neitaði þrisvar að svara þar sem hann taldi svarið kunna að fela í sér játningu um að hann hafi framið refsiverðan verknað.
Aðalmeðferðin tekur einungis til þeirra átta ákæruliða sem eftir standa eftir að Hæstiréttur vísaði frá meirihluta ákæruliða í Baugsmálinu. Þeir ákæruliðir sem nú eru til meðferðar taka annars vegar til meintra undanskota á opinberum gjöldum vegna bílainnflutnings, en hins vegar til rangra upplýsinga í ársreikningum. Aðalmeðferðinni verður haldið áfram í dag, þegar fleiri vitni verða kölluð fyrir, og á morgun, þegar reiknað er með að sækjandi og verjendur flytji málið fyrir dómi. 
Þrír sakborninga, þau Jóhannes Jónsson, Kristín Jóhannesdóttir og Tryggvi Jónsson, voru stödd í héraðsdómi í gær til að hlýða á Jón Gerald Sullenberger bera vitni, en Jóhannes lýsti Jóni Gerald þannig við skýrslugjöf fyrir héraðsdómi í gær að hann væri fyrrverandi vinur sinn. Jón Gerald fór til lögreglu sumarið 2002 með gögn um viðskipti sín og Nordica, fyrirtækis síns í Miami í Bandaríkjunum, við Baug og forsvarsmenn fyrirtækisins, og varð það kveikjan að málinu. 
Jóni Gerald engu lofað
Áður en Jón Gerald bar vitni áréttaði dómari við hann að hann gæti, samkvæmt 51. grein laga um meðferð opinberra mála, sleppt því að svara spurningum fyrir dómi ef hann teldi að með því að svara væri hann að játa á sig eða benda til þess að hann hafi framið refsiverðan verknað. 
Settur ríkissaksóknari, Sigurður Tómas Magnússon, spurði Jón Gerald fyrst af öllu hvort hann hefði gert einhvern samning við saksóknara, eða einhvern annan, um að hann yrði ekki saksóttur vegna þessa máls, og sagði Jón Gerald að svo væri alls ekki. Honum hefði engu verið lofað. 
Meðal þess sem Jón Gerald var spurður um í gær var hvers vegna hann hefði tekið þá ákvörðun að fara með sínar upplýsingar og gögn til ríkislögreglustjóra. Hann sagði að þegar hann hefði gert það, sumarið 2002, hefði hann einfaldlega verið búinn að fá nóg af Baugi og forsvarsmönnum fyrirtækisins. Hann hefði tapað í viðskiptum við þá, og ekki verið sáttur við að þeir hefðu ekki staðið við loforð og samninga. 
«Ég vissi að þeir voru að misnota fyrirtækið, þeir voru að nota okkur [Nordica] til þess,» sagði Jón Gerald. Hann segist því hafa ákveðið að þetta þyrfti að stöðva. Eftir spurningu eins verjenda sagði hann það hljóta að vera rétt einstaklinga sem kæmust að því að verið væri að misnota skráð hlutafélag að segja frá því og leggja fram gögn sem styddu það. 
Neitaði í tvígang að svara spurningum um hótanir
Jón Gerald var spurður út í framburð Jóhannesar Jónssonar, eins sakborninga, í réttarsal í gær, þar sem Jóhannes sagði Jón Gerald hafa hringt í sig áður en hann fór til lögreglunnar og hótað sér. Hann sagðist muna eftir því að hafa verið að reyna að ná í Jón Ásgeir Jóhannesson, en þegar það hefði ekki gengið hefði hann hringt í Jóhannes. 
Hann viðurkenndi að hann hefði vissulega verið «nokkuð reiður» þegar hann hringdi í Jóhannes, og hann hefði sagt honum þar að hann ætlaði í mál við hann á Íslandi. Þegar Einar Þór Sverrisson, verjandi Jóhannesar, spurði hann nánar út í þessar meintu hótanir neitaði hann að svara á þeim grundvelli að gerði hann það væri hann hugsanlega að viðurkenna að hafa brotið lög. 
Verjandi benti á að við skýrslutökur hjá lögreglu hefði Jón Ásgeir sagt að Jón Gerald hefði haft í hótunum við sig. Jón Gerald sagðist í fyrstu ekki vilja tjá sig um þetta, það kæmi málinu ekki við. Eftir að dómari brýndi hann til að svara spurningunni neitaði hann að svara á þeim grundvelli að gerði hann það væri hann hugsanlega að viðurkenna að hafa brotið lög. 
Jón Gerald var í gær spurður ýtarlega út í innflutning sinn á bílum fyrir Jóhannes Jónsson, Jón Ásgeir Jóhannesson og Kristínu Jóhannesdóttur, en þau eru ákærð fyrir að hafa skotið undan hluta af opinberum gjöldum þegar þau fluttu bílana inn. 
Jón Gerald sagði að hann hefði útvegað samtals 6-7 bíla fyrir forsvarsmenn Baugs, fyrst árið 1996 og svo öðru hverju fram til ársins 2002. Hann sagði að í öllum tilvikum hefði væntanlegur kaupandi haft frumkvæði að kaupunum, og látið vita um tegund og árgerð sem viðkomandi vildi kaupa. 
Spurður hvort fyrirtæki hans, Nordica, hefði keypt bílana og selt þá aftur til Íslands sagði hann: «Nei, ég var eingöngu milligöngumaður.» Hann sagðist hafa útvegað bílana og lagt út fé fyrir þeim, og svo rukkað kaupendur um verðið. Hann hefði séð um að koma bílunum til hafnar eða í flug. 
Bar verðið undir kaupendur
Jón Gerald sagði að í öllum tilvikum hefði hann hringt í þann sem bað hann um að kaupa bílinn, eftir að hann hafði upp á réttum bíl, og borið undir kaupandann hvort hann eða hún vildi kaupa á því verði sem sett var upp. Svo hefði verið samið um hvernig viðkomandi myndi greiða fyrir. 
Misjafnt var hvert reikningar voru sendir, en Jón Gerald segir að við innflutning á þeim fjórum bifreiðum sem ákært er vegna hafi hann í öllum tilvikum verið beðinn um að senda ekki einn reikning heldur tvo. Hann hafi jafnframt verið beðinn um að hafa textann á öðrum reikningnum rangan og almenns eðlis, í stað þess að hann yrði tengdur innflutningi á viðkomandi bifreið. 
Spurður hverjir hafi beðið hann um að senda tvo reikninga sagði hann það misjafnt eftir bílum. Í tveimur tilvikum hefði það verið Jón Ásgeir Jóhannesson sem hefði beðið hann að gera það, en vegna hinna tveggja bílana hefði það verið Kristín Jóhannesdóttir sem bað um það. 
Hann segir að allir reikningarnir hafi verið greiddir að fullu, og þegar upphæðirnar á reikningunum hafi verið lagðar saman hafi hann haft bílverðið, og í einu tilviki um 4.000 Bandaríkjadali að auki í þóknun. 
Sigurður Tómas spurði Jón Gerald að því hver hans skýring væri á því að hann hefði útbúið tvo reikninga á hvern bíl. Því sagðist Jón Gerald ekki geta svarað, það væri ekki sitt að segja hvað ákærðu hefðu verið að hugsa á þeim tíma. 
«Ansi margt skrýtið»
Þegar hann var síðar spurður nánar út í þetta af verjendum sagði hann að á þeim tíma hefði hann ekki hugsað mikið um það, hugsanlega hefði hann talið það vegna einhverrar kostnaðarskiptingar milli fyrirtækja kaupenda bílanna. Eftir að hann hefði farið að hugsa málið hefði honum orðið ljóst að líklega hefði átt að nota reikningana til að koma sér undan greiðslu opinberra gjalda. 
Spurður hvort honum hefði ekki þótt það fyrirkomulag að gefa út tvo reikninga skrýtið sagði Jón Gerald: «Það var nú ansi margt skrýtið sem þessir menn báðu mig um að gera fyrir sig. Þetta var bara eitt af því.» 
Aðspurður hvers vegna hann hefði farið að þeim fyrirmælum að skipta reikningnum í tvennt í þessum tilvikum sagði Jón Gerald að hann hefði verið búinn að leggja út fyrir bílnum, ýmist öllum eða innborgun, og það hefði virst eina leiðin til að fá borgað að fara að þeim fyrirmælum að gefa út tvo reikninga. 
Tveir af bílunum voru fyrir Jón Ásgeir, einn var fluttur til landsins fyrir Jóhannes, og sá fjórði fyrir Kristínu. Spurður hver hefði greitt reikninga sem Nordica sendi á fyrirtæki kaupendanna, m.a. Baug og Gaum, fjárfestingarfélag í þeirra eigu, sagði hann að Jón Ásgeir hefði kvittað upp á reikninga í a.m.k. einu tilviki. Kristín hefði svo séð um greiðslu reikninga vegna bíla sinna og Jóhannesar, sem voru keyptir á sama tíma. Í því tilviki hefðu verið gefnir út þrír reikningar vegna tveggja bíla. Tveir hefðu verið með lægri verðum fyrir bílana, en sá þriðji hefði verið gefinn út á Pönnu pizzur, fyrirtæki sem var í eigu Gaums, og rak Pizza Hut á Íslandi. 
Vissi ekkert um Pönnu pizzur
Jón Gerald sagði það útilokað að þeir röngu reikningar sem hann segist hafa gefið út vegna bílainnflutnings væru tilkomnir vegna einhvers annars en bílainnflutnings. Hann kannaðist ekki við þann framburð Jóns Garðars Ögmundssonar, framkvæmdastjóra Pönnu pizza á þessum tíma, að reikningurinn hefði verið greiddur eftir að Jón Gerald hefði aðstoðað Jón Garðar við að reyna að kaupa aðföng fyrir Pizza Hut frá Bandaríkjunum, sem svo hefði ekki getað orðið neitt af. 
Jón Garðar sagði fyrir dómi á föstudag að lögregluskýrsla sem tekin hefði verið af Jóni Gerald hefði raunar verið öll hin undarlegasta. Í skýrslunni sagðist Jón Gerald ekki hafa átt nein samskipti við forsvarsmenn Pönnu pizza, né hefði hann vitað hverjir það voru. Jón Garðar sagði það undarlegt, því hann hefði átt mikil samskipti við Jón Gerald, og hann hefði m.a. lánað honum bíla þegar hann kom hingað til lands. 
Jón Gerald sagði ekkert undarlegt við sinn framburð hjá lögreglu. Hann hefði ekki kannast við fyrirtækið Pönnu pizzur, né hverjir væru í forsvari fyrir það fyrirtæki. Hann hefði alltaf talið að Jón Garðar hefði starfað fyrir Pizza Hut, og ekki vitað að fyrirtækið sem rak Pizza Hut hefði heitið Pönnu pizzur. 
BMW með tveimur framleiðslunúmerum
Í gögnum málsins koma fram tvö framleiðslunúmer á bifreið af BMW gerð sem Nordica hafði milligöngu um að kaupa fyrir Kristínu Jóhannesdóttur. Jón Gerald sagði aðspurður að á því væri einföld skýring. Afar erfitt hefði verið að finna eintak af þessum bíl, sem hefði verið nýr á þeim tíma. Bílasali hefði fundið fyrir sig bíl, hann hefði greitt inn á hann, en vegna þess hve langan tíma tók að ákveða kaup á bílnum hefði sá bíll sem fannst verið seldur öðrum. Hann hefði því fengið annan bíl en ráð var fyrir gert í upphafi, með öðru framleiðslunúmeri. 
Þrír af fjórum bílum sem ákært er vegna voru keyptir af bandaríska fyrirtækinu Zona Franca Automotores, sem sérhæfir sig í að flytja bíla út frá Bandaríkjunum. Reikningar þess fyrirtækis fyrir bílunum, sem koma úr bókhaldi Nordica, félags Jóns Geralds, eru í öllum tilvikum 1.400 Bandaríkjadölum hærri en samanlagðir reikningar Nordica til bílakaupendanna. 
Jón sagði skýringuna þá að þegar hann keypti bílana hefði hann beðið bílasöluna um að gera sér tilboð í flutning á bílunum til New York, þaðan sem flytja átti þá. Bílasalan hefði boðið 1.400 Bandaríkjadali í það verk, en hann hefði ekki nýtt sér það tilboð heldur ákveðið að sjá sjálfur um að flytja bílana. Þess vegna væru reikningar bandarísku bílasölunnar, sem bárust ríkislögreglustjóra um síðustu helgi, allir 1.400 dölum lægri en reikningar í bókhaldi Nordica. 
Þrjá reikninga «vegna skattsins»
Í gær var tekist á um tölvupósta sem frá Jóni Geraldi eru komnir, en svo virðist sem þeir hafi verið sendir til hans frá Kristínu Jóhannsdóttur. Kristín neitaði því alfarið fyrir dómi í gær að póstarnir væru frá henni komnir. Tölvupóstarnir snúa að bílaviðskiptum, og í einum virðist sem Kristín biðji Jón Gerald að senda þrjá reikninga, einn á hana, annan á Jóhannes föður hennar, og þann þriðja á Gaum «vegna skattsins». 
Settur ríkissaksóknari spurði Jón Gerald sérstaklega út í þetta, enda hefði komið í ljós við rannsókn lögreglu á tölvu hans að þennan tölvupóst væri ekki að finna þar, ólíkt hinum tölvupóstunum sem virðast hafa komið frá Kristínu. Jón Gerald sagðist ekki kunna skýringar á því af hverju tölvupósturinn væri ekki í tölvu hans, en þverneitaði því að hafa falsað póstinn. «Þetta er tölvupóstur sem hún sendi mér,» sagði hann. 
Kristín Edwald, verjandi Kristínar Jóhannesdóttur, spurði Jón Gerald út í reikninga frá Nordica, og gerði sérstaklega athugasemd við að dagsetningum á einum af reikningunum beri ekki saman. Hún benti á að með einum reikningnum hefði fylgt forsíða af símbréfi sem dagsett væri í apríl 2000, en reikningurinn sem fylgdi með væri dagsettur í maí 2000. 
Jón Gerald sagði þetta eiga sér eðlilegar skýringar. Hann hefði sent reikninginn með faxi til kaupanda bílsins í apríl. Þegar greiðsla hefði borist í maí hefði hann gengið endanlega frá reikningnum og skipt út eintakinu sem var faxað fyrir eintakið sem gert var eftir að reikningurinn var greiddur. Sama reikningsnúmer hefði verið á báðum reikningum, og þetta væri nokkuð sem gert væri ráð fyrir í því bókhaldskerfi sem hann notaði. Spurður hvers vegna ekki hefði fundist upprunalega útgáfan sem hann faxaði sagði hann að trúlega hefði því eintaki verið hent. Það skipti ekki máli þar sem endanlegur reikningur væri til staðar. 
Þráspurður um samskiptin við ríkislögreglustjóra
Einar Þór Sverrisson, verjandi Jóhannesar, spurði ýtarlega út í samskipti Jóns Geralds við starfsmenn ríkislögreglustjóra. Jón Gerald sagði þau samskipti hafa hafist árið 2002, og það hefði verið lögmaður sinn, Jón Steinar Gunnlaugsson, sem opnaði fyrir þau samskipti með símtali. Hann sagðist svo aðspurður hafa verið í sambandi við starfsmenn embættisins í tengslum við skýrslugjöf sína, og nokkrum sinnum síðan til að fá upplýsingar um framgang málsins. 
Einar spurði Jón Gerald sérstaklega hvort hann hefði fengið símtal frá Sveini Ingibergi Magnússyni, starfsmanni efnahagsbrotadeildar ríkislögreglustjóra, kvöldið áður. Því játaði Jón Gerald, en sagði símtalið eingöngu hafa verið til að láta hann vita hvenær hann ætti að mæta í héraðsdóm, og til að vara hann við að skýrslutakan gæti dregist á langinn. 
Einar spurði Jón Gerald einnig hvort hann hefði haft milligöngu um að útvega skyldmenni starfsmanns ríkislögreglustjóra gistingu á Miami í Bandaríkjunum. Því neitaði Jón Gerald alfarið, og sagðist ekki geta skilið hvað verjandinn hefði verið að tala um. 
Einar vildi einnig spyrja Jón Gerald hvort hann hefði verið í einhverjum samskiptum við Jón Steinar Gunnlaugsson, sem var lögmaður Jóns Geralds, eftir að Jón Steinar tók við embætti hæstaréttardómara. Áður en vitnið fékk tækifæri til að svara greip Pétur Guðgeirsson, dómsformaður, fram í og bað verjanda um að halda sig við þetta mál. Einar dró því spurninguna til baka. 
Ræddi við bílasala um að útvega lögreglu gögn
Verjendur spurðu Jón Gerald einnig um samskipti hans við Ivan G. Motta, eiganda og forstjóra Zona Franca Automotores. Þá kom í ljós að Jón Gerald ræddi við hann um að Motta útvegaði gögn úr fyrirtæki sínu fyrir ríkislögreglustjóra. Eftir það hefði Motta verið stefnt fyrir rétt hér á landi, og hann samþykkt að koma. Þá hefði hann hitt Motta til að ræða um ferðalagið hingað til lands, enda hefðu þeir verið samferða til landsins og gisti á sama hóteli, sem ríkislögreglustjóri hefði útvegað. 
Spurt um samband Jóns Geralds við lögreglu
EINAR Þór Sverrisson, verjandi Jóhannesar Jónssonar, spurði Jón Gerald Sullenberger í gær hvort hann hefði verið í sambandi við Svein Ingiberg rannsóknarlögreglumann í fyrrakvöld. Jón Gerald svaraði því játandi. Þá spurði Einar Þór um efni samtalsins og kom m.a. fram í svari Jóns Geralds að Sveinn hefði minnt hann á að mæta í réttinn á tilsettum tíma.
Aðspurður sagðist Einar Þór hafa spurt spurningarinnar til að varpa ljósi á samskipti Jóns Geralds við lögregluna og fengið svar við henni. 
«Þetta er ekkert sem ég vissi fyrirfram svar við, enda væri skrýtið ef svo væri,» sagði Einar Þór í samtali við Morgunblaðið. 
Vildi að bókhaldið gæti staðist nána skoðun
HREINN Loftsson, stjórnarformaður Baugs, sagðist fyrir héraðsdómi í gær hafa viljað vera algerlega öruggur um að ekkert orkaði tvímælis í bókhaldi Baugs, og fyrirskipað úttekt á fyrirtækinu, eftir fund sem hann átti með Davíð Oddssyni, þáverandi forsætisráðherra, í London 26. janúar 2002.
«Ég vildi að það væri enginn vafi að menn gætu staðist hverja þá skoðun sem komið gæti til,» sagði Hreinn. Aðeins eftir að endurskoðendur KPMG endurskoðenda voru búnir að gera slíka úttekt og skiluðu harðorðri skýrslu varð Hreini ljóst hver staðan var á viðskiptareikningum Jóns Ásgeirs Jóhannessonar, Kristínar Jóhannesdóttur og fyrirtækjum þeim tengdum, Fjárfari og Gaumi. 
Hreinn var spurður af verjendum hvort Baugur hefði lánað Jóni Ásgeiri, Kristínu, Fjárfari eða Gaumi fé, eða hvort um hefði verið að ræða neikvæða stöðu á viðskiptum þessara aðila við Baug. Hann sagði að sumt af því sem endað hafi á viðskiptareikningi hefði farið fyrir stjórn Baugs en annað ekki. Hann sagði að sér væri ókunnugt um að um hefði verið að ræða nokkur eiginleg lán á fé gegn skuldaviðurkenningu. 
Hreinn sagði að hann tæki hins vegar ekki afstöðu til þess hvort um hefði verið að ræða lán eða viðskiptaskuldir í umræddum tilvikum. Hann hefði einfaldlega viljað að þessi skuld yrði greidd upp því hann vildi hafa «hreint borð» og engar útistandandi kröfur. 
Eftir umræður á Alþingi hinn 22. janúar 2002, þar sem staða Baugs á matvörumarkaði var gagnrýnd harkalega, sagðist Hreinn hafa óskað eftir fundi með Davíð Oddssyni, þáverandi forsætisráðherra. Þann fund hefði hann fengið 26. janúar, og hefði tilgangurinn helst verið að segja sig úr einkavæðingarnefnd, sem hann átti sæti í á þeim tíma. 
Taldi Jón Ásgeir hafa gert upp skuld sína
Á fundinum með Davíð sagðist Hreinn hafa heyrt alvarlegar ásakanir í garð Baugs, og því hefði hann talið fulla þörf á úttekt á fyrirtækinu. Mikil harka hefði verið í umhverfinu á þeim tíma, og hann óttast að lögregla gerði húsleit, eins og gert var hjá olíufélögunum. Fyrir honum hefði vakað að ekkert gæti mögulega orkað tvímælis, kæmi til slíkrar rannsóknar. 
Hreinn sagði að á stjórnarfundi hinn 14. febrúar 2002 hefði Stefán Hilmarsson, endurskoðandi KPMG, bent á atriði sem betur mættu fara, en hann hefði einnig sagt að ekkert stórvægilegt væri að hjá fyrirtækinu. Hinn 28. febrúar 2002, við lok ársuppgjörs Baugs, hefði hann talið að Jón Ásgeir hefði verið búinn að gera upp skuld sína við fyrirtækið, en komið hefði í ljós síðar að svo hefði ekki verið. 
Á stjórnarfundi 23. maí 2002 sagði svo Hreinn að Jón Ásgeir hefði sagt stjórninni að Gaumur skuldaði Baugi ekki neitt, né ætti Gaumur eitthvað inni hjá Baugi. Ekki hefði verið kannað af stjórninni hvort það hefði verið rétt. 
Hreinn sagðist aðspurður kannast við umræðu um að gera ætti upp skuldina með sölu eigna, en verð á hlutabréfum væri alltaf háð mati. Hann hefði kosið að hafa ekkert matsmál tengt uppgjörinu, heldur vildi að skuldin yrði gerð upp með hefðbundnum hætti til að «menn væru ekki að gefa á sér skotfæri». 
Spurður hvort hann kannaðist við að gefinn hefði verið út víxill þann 20. maí 2002 til að greiða upp skuldina við Baug sagðist Hreinn ekki vita hvort svo hefði verið. Sigurður Tómas Magnússon, settur ríkissaksóknari í málinu, sagði það undarlegt að víxillinn hefði ekki komið til tals í stjórn Baugs á fundi 23. maí, þremur dögum eftir að hann var gefinn út, sér í lagi þegar umræða hefði verið um skuldina sem greidd hefði verið með víxlinum á umræddum fundi. 
Vildi tryggja rekstrarfé Baugs
Jóhanna Waagfjörð, fyrrverandi fjármálastjóri Baugs, bar einnig vitni fyrir héraðsdómi í gær. Hún var m.a. spurð um það hver hefði gefið fyrirmæli um hvernig ætti að flokka viðskiptakröfur Baugs á Jón Ásgeir, Kristínu, Gaum og Fjárfar. Hún sagði það misjafnt, það hefði verið ýmist forstjórinn - Jón Ásgeir, aðstoðarforstjórinn - Tryggvi Jónsson, eða framkvæmdastjórar fyrirtækisins. 
Hún sagðist hafa gert athugasemdir við stöðuna á viðskiptareikningum Jóns Ásgeirs, Kristínar, Fjárfars og Gaums og óskað eftir því að þeir yrðu greiddir upp. Í framhaldinu hefði verið unnið í því að lækka skuldirnar. Þetta hefði hún gert til þess að tryggja nægilegt fé til reksturs Baugs á þessum tíma. 
Bandarískur bílasali kallaður fyrir héraðsdóm
BANDARÍSKUR bílasali, Ivan Gabriel Motta, bar vitni fyrir Héraðsdómi Reykjavíkur við aðalmeðferð í Baugsmálinu í gær, en Motta er eigandi og forstjóri Zona Franca Automotores, sem seldi þrjá af þeim fjórum bílum sem ákært er vegna í málinu. 
Motta sagði samband sitt við Jón Gerald Sullenberger vera á þeim nótum að Jón Gerald væri viðskiptavinur sinn, sem hefði keypt 6-7 bíla af sér í gegnum tíðina. 
Hann sagði fyrirtæki sitt sérhæfa sig í að selja bíla til útflutnings frá Bandaríkjunum, og sérhæfði það sig enn fremur í að útvega sérstaka bíla með hraði þegar þess væri óskað. 
Hann sagði að hann hefði selt Nordica, fyrirtæki Jóns Geralds, bíla og skráð þá á nöfn væntanlegra kaupenda á Íslandi, eins og eðlilegt væri í viðskiptum af þessu tagi. Hann staðfesti að þeir reikningar sem Jón Gerald hefur sagt vera vegna bílakaupa fyrir ákærðu í málinu séu vegna bíla sem hann seldi Nordica. 
Gat ekki haldið bílnum fyrir Nordica nægilega lengi
Hann staðfesti einnig þann framburð Jóns Geralds að ruglingur með framleiðslunúmer BMW-bifreiðar, sem Kristín Jóhannesdóttir keypti, hefði komið til vegna þess að bíllinn sem hún vildi fá hefði verið vinsæll á þeim tíma, og hann hefði einfaldlega ekki getað haldið bílnum fyrir Nordica nægilega lengi. Því hefði annar alveg eins bíll verið útvegaður. 
Motta staðfesti einnig að hann hefði boðið Jóni Gerald að senda bílana til New York í flug eða skip fyrir 1.400 Bandaríkjadali, en því hefði Jón Gerald hafnað og flutt bílana sjálfur. Því hefðu endanlegir reikningar verið lægri sem því næmi. 
Kristín Edwald, verjandi Kristínar Jóhannesdóttur, spurði Motta ýtarlega út í samskipti sín við ríkislögreglustjóra. Hann sagði að Jón Gerald hefði verið í sambandi við sig og spurt hvort hann væri tilbúinn til að leggja fram gögn um sinn þátt í málinu. Því hefði hann játað, og í framhaldinu hefði honum borist stefna frá íslenskum yfirvöldum. Hann hefði samþykkt að koma hingað til lands með gögn, og að bera vitni í málinu, en óskað eftir því að ferðast með Jóni Gerald hingað til lands. 
Aðspurður neitaði hann að hafa farið yfir gögnin með Jóni Gerald, hann hefði þó komið með til ríkislögreglustjóra á sunnudag þegar hann lagði gögnin fram. Þá fyrst hefði Jón Gerald séð þessi gögn. 
Einar Þór Sverrisson, verjandi Jóhannesar Jónssonar, spurði Motta hvort lögreglan hefði áður óskað eftir gögnum frá honum eða Zona Franca, en því neitaði Motta. Hann sagðist fyrst hafa heyrt af rannsókninni nýlega þegar Jón Gerald setti sig í samband við hann. Einar spurði Motta einnig út í skráningu bifreiða, og ferlið við kaup á þeim, sér í lagi á bifreið sem Zona Franca keypti frá Kanada til Bandaríkjanna, og var síðar flutt til Íslands. 
Meðal annars bar hann undir Motta skráningu úr kanadísku bifreiðaskránni, sem sýnir að umræddur bíll sé enn skráður í Kanada. Motta sagðist ekki kunna skýringar á því, hugsanlega hefði engin breyting verið gerð þar á í kerfinu þar sem bíllinn hefði verið seldur úr landi. 
Bíllinn var ekki skráningarhæfur í Kanada
Gestur Jónsson, verjandi Jóns Ásgeirs Jóhannessonar, spurði Motta ýtarlega út í skráningu bílsins í Kanada, en í skjali ætluðu kanadískum yfirvöldum sem útbúin voru vegna útflutnings bílsins, sem Jón Gerald sagði Samskip hafa útbúið, kemur fram að bíllinn hafi ekki verið óhæfur (á ensku «unfit») til að hljóta skráningu í Kanada. 
Motta sagðist ekki vita hvað það ætti að fyrirstilla, bíllinn hefði ekki verið á nokkurn hátt gallaður, enda nýr. Þegar hann var beðinn um að segja hvað hann teldi líklegt að orðið «unfit» stæði fyrir sagði hann það líklega vera að bílinn mætti ekki skrá í Kanada þar sem hann hefði verið ætlaður til útflutnings. Hann sagðist þó ekki hafa neina sérþekkingu á kanadískum eyðublöðum. 
Einnig spurði Gestur hvort átt væri við kanadíska eða bandaríska dollara á eyðublaðinu, en það sagðist Motta ekki geta sagt til um, trúlega þó Bandaríkjadali miðað við upphæðina.
