Samþykkt var á aðalfundi Sparisjóðs Svarfdæla að gefa Dalvíkurbyggð upphitaðan og flóðlýstan knattspyrnuvöll í tilefni af góðri afkomu sjóðsins á síðasta ári. Um er að ræða völl í sparkvallaátaki KSÍ og rís hann á Dalvík og hefjast framkvæmdir nú þegar. Stærð vallarins er 18x33 m og er áætlað að hann verði tilbúinn um miðjan júní næstkomandi.
Samkvæmt samningi við KSÍ mun sambandið leggja til gervigras af bestu gerð á völlinn og er það þegar komið til Dalvíkur. Sparisjóður Svarfdæla kostar allt annað við framkvæmdina og hefur þegar samið um framkvæmd verksins. Í heild mun kostnaður við verkefnið um 10 milljónir króna. 
Hagnaður af rekstri á liðnu ári nam 184 milljónum króna og segir Friðrik Friðriksson sparisjóðsstjóri að sjóðurinn hafi ávallt lagt mikið upp úr að styðja ungu kynslóðina «og það er vel við hæfi að leggja henni lið með þessum hætti í tilefni af góðri afkomu.»
