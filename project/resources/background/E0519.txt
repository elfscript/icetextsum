Bændur á Barðaströnd hafa haft í nógu að snúast í smalamennsku í allan vetur. Þrátt fyrir mikinn snjó í janúar, sem tók reyndar fljótt upp, hafa heimst kindur í hverjum mánuði frá því í september. Sú síðasta sem kom var ærin Arney frá Innri-Múla en hana vantaði á heimtur í haust með tveimur gimbrum.
Bóndinn á Hvalskeri í Patreksfirði kom auga á kindina í Skápadal og fóru Múlabændur af stað með hundinn Trygg og náðu í kindina. Ærin er í góðu standi. Gimbrarnar eru léttar en þó í bata. Þess má geta að Skápadalur er í um 30 kílómetra fjarlægð frá Innri-Múla.
