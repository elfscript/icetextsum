Við Narvastræti í miðborg Tallinn, höfuðborg Eistlands, stendur reisuleg bygging og yfir aðalinngangi skilti, sem gefur tilkynna, að þetta sé aðsetur Tallinn-háskóla. Stofnunin, eða öllu heldur forveri hennar, hefur verið þarna lengi en skiltið er nýtilkomið enda ekki nema þrír mánuðir síðar Tallinn-háskóli var formlega stofnaður. Innan dyra við Narvastræti ræður ríkjum rektor skólans, prófessor Mati Heidmets.
Ungt fólk vildi stunda nám á heimaslóðum
«Skólinn á sér býsna langa sögu, þótt skammt sé síðan hann varð fullgildur háskóli,» sagði Heidmets í upphafi samtals okkar. «Gústaf II. Adólf Svíakonungur stofnaði háskóla í Tartu árið 1632 og þar hefur stærsti háskóli Eistlands verið allar götur síðan. Hér í Tallinn var hins vegar stofnaður kennaraskóli árið 1919. Hann hét ýmsum nöfnum í áranna rás en 1992 var hann gerður að kennaraháskóla. Þá voru stúdentar við skólann alls tvö þúsund en á næstu árum fjölgaði þeim hratt og eru nú sjö þúsund og fimm hundruð. Samfara fjölgun stúdenta jókst eftirspurn eftir sífellt fjölbreytilegra námi og þá varð að fjölga deildum. Þá tók skólinn að líkjast venjulegum háskóla, þótt hann héti áfram kennaraháskóli.» 
Hvers vegna fjölgaði stúdentum svo mjög og hvers vegna fóru þeir ekki til Tartu? 
«Fyrir því voru ýmsar ástæður. Árgangarnir sem hófu háskólanám eftir 1990 voru stórir og eftir að Eistland varð sjálfstætt ríki á ný voru ýmis skilyrði rýmkuð þannig að fleiri luku stúdentsprófi og fóru í háskólanám en áður. Þá var eftirspurnin orðin meiri en svo að háskólinn í Tartu gæti tekið við öllum og svo fjölgaði ungu fólki mest hér í Tallinn og það vildi stunda nám á heimaslóðum. Þá hófst mikil umræða um að breyta skólanum í fullgildan háskóla. Hún snerist ekki síst um það hvort svo lítil þjóð sem Eistlendingar gæti leyft sér að reka fleiri en einn háskóla. Svo fór að lokum, að þingið samþykkti með yfirgnæfandi meirihluta að gera Kennaraháskólann í Tallinn að Tallinn-háskóla og gekk breytingin í gildi í febrúar 2005.» 
Aukið námsframboð og rannsóknir efldar
En hvernig sér rektor fyrir sér þróunina á næstu árum? 
«Skólinn mun stækka mikið nú á næstu mánuðum og árum, námsframboð verður aukið og rannsóknir efldar. Þetta verður öðru fremur gert með því að ýmsar stofnanir sem áður tilheyrðu eistnesku vísindaakademíunni, t.d. sagnfræðistofnunin og þjóðmenningarstofnunin, verða sameinaðar háskólanum. Eitthvað mun hins vegar draga úr fjölgun stúdenta vegna þess að árgangar fara minnkandi og sömuleiðis munum við á næstu árum útskrifa marga «öldunga», sem hér hafa verið undanfarin ár. Við reynum hins vegar að laða að erlenda stúdenta, m.a. frá Rússlandi, Úkraínu og fyrrverandi Sovétlýðveldum og alltaf er eitthvað af vestrænum stúdentum við nám hérna, þótt ekki séu þeir margir.» 
Hvernig geta erlendir stúdentar fjármagnað nám í Tallinn. Eiga þeir völ á styrkjum? 
«Eistneska ríkið býður fram örfáa styrki en þeir bæði of fáir og of litlir. Útlendingar verða því að kosta nám sitt hér að langmestu leyti sjálfir, oftast með styrkjum frá heimalandinu og Norðurlandabúar geta sótt um norræna styrki hyggi þeir á nám í Eystrasaltslöndunum. Við erum nú á kafi í að endurskipuleggja skólann og allt starfið og á næstu árum er fyrirsjáanleg mikil uppbygging. Hér verða væntanlega 8-9 þúsund stúdentar við nám eftir tvö til þrjú ár. Til þess að sinna þörfum þeirra og til þess að geta laðað að fleiri útlendinga þurfum við að fjölga kennurum, ekki síst útlendum kennurum, og bæta kjör þeirra. Fyrr verðum við ekki fullgildur evrópskur háskóli.» 
Hver eru kjör háskólakennara í Eistlandi nú? 
«Kennarar og aðrir embættismenn háskóla, þar á meðal rektor, eru ráðnir til fimm ára í senn og að þeim tíma liðnum verða allir að sæta mati á störfum sínum áður en þeir eru endurráðnir. Launin eru bærileg miðað við það sem almennt gerist í landinu. Meðallaun kennara samsvara 1.300 evrum á mánuði, sem er töluvert meira en meðallaun í landinu.» 
En hvert verður hlutverk Mati Heidmets í framtíðaruppbyggingu hins nýja háskóla? 
«Ég er á fimmta ári sem rektor og hverf fljótlega úr þessu embætti. Það hefur verið afar ánægjulegt að fá tækifæri til að gera skólann að háskóla en nú sný ég mér aftur að kennslu í félagsfræðum og mun vissulega reyna að leggja mitt af mörkum við uppbyggingu deildarinnar.»
