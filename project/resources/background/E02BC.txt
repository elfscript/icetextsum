Eftir Presnjakow-bræðurna, í þýðingu Jóns Atla Jónassonar. Leikstjóri: Stefán Jónsson. Leikmynd: Börkur Jónsson. Búningar: Stefanía Adolfsdóttir. Leikgervi: Guðrún Þorvarðardóttir. Tónlist: Helgi Hauksson. Hljóð: Ólafur Örn Thoroddsen. Lýsing: Halldór Örn Óskarsson. Leikarar: Bergur Þór Ingólfsson, Edda Björg Eyjólfsdóttir, Ellert A. Ingimundarson, Gunnar Hansson, Hanna María Karlsdóttir, Harpa Arnardóttir, Ilmur Kristjánsdóttir, Katla María Þorgeirsdóttir, Margrét Helga Jóhannsdóttir, Ólafur Egill Egilsson, Sveinn Geirsson og Þór Tulinus. Nýja sviðið, föstudag 15. apríl, kl. 20.
BRÆÐURNIR Presnjakow, þeir hámenntuðu háskólakennarar frá Siberíu, virðast hafa horft á myndir Quentins Tarantinos og lesið bækur Steinars Braga - að minnsta kosti ætti form leikritsins Terrorismans að vera Íslendingum kunnuglegt: Ferðataska í óskilum á flugbraut, maður sem ekki nennir að bíða eftir að hættuástandi verði aflýst; framhjáhald sem endar með skelfingu; sjálfsmorð er leiðir til upplausnar á vinnustað; undirbúningur morðs sem endar með gassprengingu; karlar niðurlægja aðra karla; undarlegir atburðir í flugvél. Sex að því er virðist óskyldum atriðum (klippum) þar sem konur og karlar á öllum aldri misbjóða hvert öðru, er raðað upp og fyrst í lokaatriðinu afhjúpast tengsl þeirra og verkið smellur saman sem heild. 
Bræðurnir Presnjakow virðast líka hafa lesið Jean Baudrillrard, kenningar hans um alþjóðavæðinguna og afleiðingar hennar: Hryðjuverkastarfsemi vestrænna ríkja gegn hryðjuverkum múslíma. En hann fullyrðir að við almenningur upplifum okkur sem vanmáttuga áhorfendur að villimennskunni, og látum sem hryðjuverkastarfsemi vestrænna ríkja sé ekki okkar hryðjuverkastarfsemi eða sama eðlis og sú sem við beitum hvert annað í okkar gildislausa samfélagi. Og það er sá terrorismi sem bræðurnir lýsa í sinni svörtu kómedíu; þeir horfa háðskir inn á við inn í þjóðfélagið, hvunndaginn sem er fullur af ógn og ofbeldi. 
Stefán Jónsson minnir okkur í sviðsetningunni að sjálfsögðu á hið alþjóðlega samhengi, það er hans styrkur að gefa sýningum vídd. Sviðsmynd Barkar Gunnarssonar er einföld, hvítt hringtjald sem á er varpað myndum sem gefa í skyn eða eru listileg tákn um stað og stund, gólfið autt, inn á það bera leikarar nauðsynlega leikmuni og eru skiptingar skemmtilegur og eðlilegur hluti af leiksýningunni, leikur í leiknum. Lýsing Halldórs Arnar Óskarssonar líka fersk, tengir oft svið og sal. 
Einstök atriði þessarar sýningar eru eftirminnilegri en önnur. Áhrifamesta atriðið í nútíma vinnusal, skrifstofu, með yfirmanni er stundar einelti og eins og hænur goggar þar hver í annan. Edda Björg Eyjólfsdóttir sýnir enn á sér nýja hlið sem smámunasöm, yfirkeyrð starfsstúlka og «hysterísk» viðbrögð hennar við sjálfsmorði samstarfsstúlku sjaldgæflega vel útfært atriði. Það sama má segja um Berg Þór Ingólfsson og nákvæma mímíska úrvinnslu hans á vanmáttugum manni sem ekki getur komið út úr sér orði og notar blýant til allra samskipta. Ellert A. Ingimundarson skapar einnig margbreytilega mynd af grófum ofbeldismanni og foringja í herdeild. Eitt óhugnanlegasta atriði sýningarinnar þegar hann nauðgar ástkonunni, Kötlu Maríu Þorgeirsdóttur með salati. Og söngatriði hans bráðsmellið og hefur sögulega skírskotun. 
Ólafur Egill Egilsson dregur líka upp af nákvæmni óttasleginn farþega í flugstöð og í flugvél og áhrifamikið þegar hann fellur saman og minnist þeirra siðferðilegu gilda er amma hans og mamma gáfu honum í arf. En það var rangt að setja hann í hlutverk hins veika aðila í búningsklefa hermannanna - að vísu er hann þar skemmtileg andstæða við stærð og rustaskap Gunnars Hanssonar og Sveins Geirssonar og sú sena sterk - en það ruglar áhorfandann, þar sem Farþegi Ólafs Egils er sú persóna sem tengir alla þræði verksins og á í lokaatriðinu að gera það að heild. 
Veikleiki sýningarinnar auk ójafnvægis í leiktúlkun og leikstíl, er einmitt sá að hvorki tekst að vinna upphafs- né lokaatriði nógu skýrt til þess að áhorfandinn fái að fullu ráðið í gátuna. Ef til vill ræður þar einhverju ofhleðsla á táknrænum tilvísunum í alþjóðaterrorismann í upphafi en líka lögnin á hinum farþegunum tveimur, Bergur Þór er eins vondur sem staðlaður Ameríkani og hann er góður sem skrifstofumaður og Þór Tulinus frosinn fulltrúi Austurlanda, samleikur farþeganna þriggja enginn og smellin samtölin missa marks og veita ekki þær upplýsingar sem áhorfandanum eru nauðsynlegar. 
En þessa sýningu eins og sýningu Þjóðleikhússins á Koddamanninum verða menn að sjá, bæði vegna ýmissar frábærrar úrvinnslu og viðfangsefnisins. Þær vísa hvor til annarrar og því áhugavert að bera þær saman og ræða þær. Í framhaldi af því kynni einnig að vera áhugavert að ræða hvaða kröfur leikhúsin eiga að gera til atvinnuleikara. Því ungir leikstjórar eiga að geta einbeitt sér að öðru í sviðsetningu en að glíma við takmarkanir leikara sem eiga rætur sínar í ónógri menntun. Það eru bara einstaka reyndir leikstjórar sem geta kennt. 
María Kristjánsdóttir
