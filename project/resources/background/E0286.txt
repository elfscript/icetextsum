ALAN Curbishley, knattspyrnustjóri Charlton, segir að varnarleikur liðsins verði að batna ef það eigi að ná markmiði sínu og vinna sér sæti í Evrópukeppni. Hermann Hreiðarsson og félagar hafa aðeins unnið einn af síðustu átta leikjum sínum. Curbishley segir að hluti af skýringunni sé sá að sterkir varnarmenn eins og Talal El Karkouri og Radostin Kishishev hafi verið fjarverandi vegna meiðsla. «Þetta er ekki allt saman ómögulegt og mörg félög vildu vera í okkar sporum. En það er svekkjandi að komast í þessa stöðu og geta svo ekki fylgt henni eftir. Þetta hefur verið okkar saga undanfarin ár. Við höfum síðustu fimm árin verið í þessari baráttu þegar 10 umferðir eru eftir af deildinni en þá höfum við alltaf gefið eftir. Það vantar ekki að leikmennirnir leggi sig fram en ef við spilum ekki betri varnarleik en við höfum gert, þá eigum við ekki möguleika.»
