Yfirvöld hafa misboðið fólki
ALMENNINGUR í landinu okkar er ekki lengur óhultur. Venjulegir borgarar þora vart út úr húsum sínum eftir að kvölda tekur. Úti fyrir er óþjóðalýður á sveimi. Ofbeldismenn ganga um bæinn og berja á mönnum, jafnvel konum, og halda svo úti heimasíðu svo allir geti fylgst með nýjustu fréttum af ofbeldisverkum þeirra. Ofbeldismenn hika jafnvel ekki við að sækja heim lækna til þess að berja á þeim. Menn eru fluttir til fjalla og þeir skotnir. Fréttatímar fjölmiðla eru jafnan þétt setnir af slíkum fréttum. Lögregla er lömuð og hefur engin tök á að vernda líf og limi borgaranna. Yfirmenn lögreglu koma fram fyrir alþjóð og reyna að sannfæra sauðsvartan almúgann um að allt sé í góðu lagi. Fólkið lætur ekki blekkjast mikið lengur. Fólkið hefur fengið nóg. Yfirvöld hafa misboðið fólkinu. 
Borgari. 
Auglýsingar í þáttum Stöðvar 2
ÉG HEF verið að velta því fyrir mér hvað Stöð 2 sé að meina með því að vera að setja auglýsingar inn í sjónvarpsþætti sína. Þetta er alveg óviðunandi þar sem maður er að borga fyrir áskrift á þessu efni en ekki á auglýsingarnar. Það er í lagi að hafa auglýsingar á milli dagskráliða en ekki í miðjum þáttum eins og þeir eru farnir að gera í auknum mæli. Það er mikill munur á því að reka áskriftarsjónvarp eða sjónvarp sem byggir tekjur sínar nánast eingöngu á auglýsingum eins og Skjár einn gerir og er þar af leiðandi gjaldfrír fyrir áhorfendur. 
Ég ætla rétt að vona að þeir fari að taka sönsum og hætta þessari vitleysu og fari að sýna þættina í einu lagi án auglýsinga eins og þeir voru vanir að gera. 
Emmi. 
Neikvæð landkynning
MIG langar til að taka undir með þeim sem skrifaði um neikvæða landkynningu í þætti Oprah Winfrey. Ég skil ekki hvernig stendur á því að þessar ungu konur ákváðu að kynna landið sitt með þessum hætti. 
Íslensk kona. 
Reiðhjól í óskilum
LJÓSBLÁTT reiðhjól fannst í nágrenni við Geirsnef sl. sunndag. Upplýsingar um hjólið fást í síma 699-1829.
