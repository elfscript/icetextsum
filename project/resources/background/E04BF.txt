FULLTRÚAR frá meira en 30 íslenskum fyrirtækjum tóku þátt í sjávarútvegssýningunni í Brussel sem lauk sl. fimmtudag. Sýningin skiptist í tvennt, annars vegar fisksölusýninguna European Seafood Exposition og hins vegar véla- og tækjasýninguna Seafood Processing Europe og voru þátttakendur frá nálægt 140 löndum.
Sýningin hefur stækkað ár frá ári í þau 13 ár sem hún hefur verið haldin og gestum fjölgað að sama skapi, í ár heimsóttu hana t.a.m. nokkur hundruð Íslendingar. Að sögn Berglindar Steindórsdóttur, verkefnisstjóra hjá Útflutningsráði, voru íslensku þátttakendurnir mjög áberandi á sýningunni. Flest fyrirtækjanna voru á sameiginlegu sýningarsvæði sem Útflutningsráð skipulagði en stóru fyrirtækin, SH, SÍF, Marel, Iceland Seafood ásamt fleirum, voru með sérsýningarbása. 
Á fimmtudaginn var Árni M. Mathiesen sjávarútvegsráðherra í heimsókn á sýningunni og heilsaði upp á íslensku þátttakendurna. Ráðherrann ávarpaði einnig gesti á fundi sem haldinn var á þriðjudagskvöldið þar sem Grétar Már Sigurðsson sendiherra ræddi um nýjan fríverslunarsamning við Færeyjar og aðra milliríkjasamninga. 
«Þetta var mjög góð sýning og Íslendingarnir voru allir mjög ánægðir með hana í heild sinni,» segir Berglind.
