ARNAR Jón Sigurgeirsson, knattspyrnumaður úr KR, er genginn til liðs við nýliða Víkings og hefur samið við þá út þetta keppnistímabil. Arnar Jón, sem varð fjórum sinnum Íslandsmeistari með KR á árunum 1999 til 2003, varð að taka sér frí frá knattspyrnunni í fyrravor þegar í ljós kom að hann var með hjartagalla en eftir vel heppnaða aðgerð er hann kominn á fulla ferð á ný.
«Það uppgötvaðist í fyrra að ég væri með opna æð í hjartanu. Hún hafði ekki lokast eðlilega eftir fæðingu eins og venjan er og það þótti með ólíkindum að ég væri búinn að vera svona í meira en 25 ár. Ég fór í aðgerð þar sem settur var tappi í gatið og nú á þetta að vera jafngott eða betra en nýtt,» sagði Arnar Jón við Morgunblaðið í gær. 
«Ég er tilbúinn að láta reyna á það að halda áfram í fótboltanum og það á ekkert að vera því til fyrirstöðu. Það hefði verið leiðinlegt að þurfa að hætta á þessum forsendum. Ég hlakka til að spila með ungu og spræku liði Víkings og við gætum vel gert góða hluti í sumar.» Arnar Jón er 27 ára á að baki 90 leiki með KR-ingum í efstu deild, þar sem hann hefur gert 9 mörk. Hann spilaði 24 leiki með yngri landsliðum Íslands, þar af 5 með 21-árs landsliðinu. Á síðasta ári sínu með KR, 2004, lék hann 15 leiki í úrvalsdeildinni og skoraði 2 mörk.
