Það er fínt að steikja þorskinn og það er hægt að gera á marga vegu. Mörgum þykir þorskur betri en ýsa, en það er jú auðvitað bara smekksatriði hvaða fisk fólk vill helzt. Nú kennir Kristófer Ásmundsson, kokkur og fisksali í Gallerý fiski, okkur að steikja þann gula. Frekari upplýsingar um fyrirtækið er að finna á heimaslóð þess, www.galleryfiskur.is 
Uppskriftin
800 g þorskflök roð- og beinlaus 
1 egg, pískað og kryddað með salti og pipar 
nokkrir dropar af mjólk eða rjóma 
brauðraspur, ólitaður eða litaður, allt eftir smekk hvers og eins 
1 rauðlaukur 
1 rauð paprika 
1 græn paprika 
2 rif hvítlaukur 
150 g smjör 
hunang eða hlynsíróp 
Aðferðin
Skerið þorskflökin í netta bita og veltið upp úr eggi og raspi. Steikið í smjöri á pönnu og kryddið í egginu. Skerið grænmetið í þykkar sneiðar og brúnið í smjörinu á pönnu eða víðum potti bragðbætið með salti og pipar, gefið smá hunang eða hlynsíróp ef vill. Gott er að bæta í og sjóða niður með hvítvíni ef til er afgangur síðan síðast, einnig er skemmtilegt tilbrigði við þetta að bæta smá balsamic ediki í undir lokin áður en borið er fram. Það skemmir ekki heldur fyrir að bragðbæta með kjúklingakrafti eða nautakrafti ef við viljum kröftugra bragð. Rauð paprika verður frekar sæt þegar hún eldast en hin græna verður sæt og dálítið beisk við eldun þannig að gott getur verið að milda hana með einhverju sætu. 
Meðlæti 
Pestókartöflur 
Aðferð: Soðnar kartöflur eru skrældar og þeim velt upp úr góðu pestói áður en þær eru bornar fram.
