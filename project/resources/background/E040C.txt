Fyrir nákvæmlega 20 árum voru sett ný útvarpslög sem fólu í sér afnám einkaréttar Ríkisútvarpsins til útvarps og sjónvarps á Íslandi og sköpuðu skilyrði fyrir rekstur nýrra ljósvakamiðla. Í þessum lagabálki var sérkafli er tók sérstaklega til Ríkisútvarpsins, hlutverks þess, fjármögnunar og stjórnskipulags. Aftan í lögin var hnýtt svohljóðandi bráðabirgðaákvæði vorið 1985: «Lög þessi skal endurskoða innan þriggja ára frá setningu þeirra.» Varðandi Ríkisútvarpið hefur þetta verið vanrækt, umrædd endurskoðun hefur aldrei farið fram, enda þótt undanfarin 20 ár hafi verið einir mestu umbrotatímar í sögu fjölmiðlunar á Íslandi og um heim allan, þó ekki sé nema í tæknilegu tilliti. Við upphaf samkeppninnar í ljósvakanum töldu stjórnvöld að breytingarnar kölluðu á yfirferð málsins í ljósi reynslunnar þegar reynt hefði á framkvæmd laganna um skeið og nýir fjölmiðlar haslað sér völl og starfað nokkra hríð. Nokkrar útvarpslaganefndir voru tilnefndar á næstu árum í umboði nokkurra menntamálaráðherra. Það urðu jafnvel til ný lagafrumvörp, en þau dóu drottni sínum í skrifborðsskúffum ráðuneytisins eða dagaði uppi á Alþingi.
Það er fyrst nú sem til stendur í alvöru að setja ný lög um Ríkisútvarpið, þar sem mið verði tekið af breyttum þörfum þess og viðurkennt, að aðstæðurnar eru og verða síbreytilegar og munu á hverjum tíma kalla á snögg viðbrögð og svigrúm til skjótrar aðlögunar. Í lagafrumvarpinu um Ríkisútvarpið sf. er undirstrikað mikilvægi þess sem fjölmiðils með almannaþjónustumarkmið að leiðarljósi. Þar eru dagskrárleg markmið þess ítarlega skilgreind, og í engu slakað á frá því sem nú er, heldur þvert á móti gert ráð fyrir eflingu ýmissa grundvallaratriða í dagskránni og opnað fyrir nýjungar, sem eiga eftir að verða æ meira áberandi í fjölmiðlun framtíðarinnar, eins og margmiðlun af ýmsu tagi, þar með talin vefþjónusta. 
Skýlausar heimildir til framþróunar lögfestar
Ríkisútvarpið hefur búið við háskalegt óvissuástand að þessu leyti. Viðleitni þess til að nýta sér Internetið eins og flestir fjölmiðlar heimsins gera í sívaxandi mæli hefur til að mynda verið gerð tortryggileg og kærð til samkeppnisyfirvalda hérlendis og í Brussel. Svo sérkennileg getur lagatúlkunin orðið, að samkvæmt niðurstöðu umboðsmanns Alþingis er Ríkisútvarpinu ekki leyfilegt að birta fræðsluefni um Passíusálmana eða Halldór Laxness á vef sínum, vegna þess að textaformið eða myndirnar hafa ekki áður verið notaðar í sérstökum, hefðbundnum útvarps- eða sjónvarpsdagskrám. Sagt er að það skorti stoð í lögum fyrir annarri starfsemi en útvarpi og sjónvarpi í gamalgrónum skilningi. Þetta nefni ég sem dæmi um þá brýnu nauðsyn að lög um Ríkisútvarpið verði endurskoðuð tafarlaust og það fái skýlausar heimildir til að þróa starfsemi sína í samræmi við allar breytingar og nýja strauma í fjölmiðlun í kjölfar tækninýjunga, sem eru hvarvetna að ryðja sér til rúms á þessu sviði. Ríksútvarpið hefur sætt rannsókn eftirlitsstofnunar EFTA vegna álitaefna um lagalegar skilgreiningar á almannaþjónustuhlutverki þess í íslenzkri löggjöf, hvað sé þar innifalið og hvað ekki. Internetið var ekki til sem tæki í þágu almennrar fjölmiðlunar, þegar lög um Ríkisútvarpið voru sett 1985 og því ekki á það minnzt af skiljanlegum ástæðum. En síðan er mikið vatn runnið til sjávar og ekki seinna vænna að færa lög um Ríkisútvarpið í nútímalegt horf varðandi margmiðlunina, stafrænt dreifikerfi og til að taka af allan vafa um heimilaðar fjármögnunarleiðir, þannig að tryggilega sé um hnútana búið og vafaatriðum hafi verið eytt þegar eftirlitsaðilar hér innanlands eða hjá Evrópustofnunum beina sjónum sínum að Ríkisútvarpinu. Því má hreinlega engan tíma missa varðandi nýjar skilgreiningar í þágu Ríkisútvarpsins, sem festa þarf í lög því til tryggingar og eflingar, og vona ég svo sannarlega að menn fari ekki að brenna inni með málið eina ferðina enn. 
Öflug almannaþjónusta RÚV í fyrirrúmi
En fyrst og síðast eiga ný lög um Ríkisútvarpið auðvitað að innsigla fjölbreytt þjónustuhlutverk þess við íslenzkan almenning, sem «verður æ mikilvægara í heimi síbreytilegrar fjömiðlunar» eins og segir í skýrslu nefndar menntamálaráðherra um íslenzka fjölmiðlun, sem birt var á dögunum. Þar er áréttað að Ríkisútvarpið verði áfram öflugt almannaþjónustuútvarp með áherzlu á sérstöðu þess og skyldur sem fjölmiðils í eigu allra landsmanna. Það tel ég gert með ágætum í frumvarpinu um Ríkisútvarpið sf. og þannig að ekkert skorti á. 
Öll hin fjölþættu og mikilvægu markmið sem Ríkisútvarpinu eru sett samkvæmt frumvarpinu eru í framkvæmdinni háð hinum fjárhagslega ramma, sem sameignarfélaginu verður sniðinn. Er vel fyrir þeim málum séð í frumvarpinu með blönduðum tekjustofnun eins og nú er, auglýsingum, kostun, öðrum tekjum af sölu eða leigu á vörum, svo og nefskattinum, sem á að koma í stað afnotagjalda. 
Hugmyndir um afnám afnotagjalda Ríksútvarpisins hafa lengi verið í umræðunni. Þegar málin voru skoðuð nánar þótti þó ekkert annað betra geta komið í staðinn, og afnotagjöld eru innheimt í flestum Evrópulöndum þó að víða sæti þau vaxandi gagnrýni. Ég hef varað við því að menn slægju einhverju föstu um að afnema afnotagjöldin án þess að vita hvað tæki við og hverju það skilaði Ríkisútvarpinu í peningum talið. Á síðustu misserum hafa æ fleiri, og þar á meðal þingmenn ríkisstjórnar sem og stjórnarandstöðu á Alþingi, tjáð sig um ókosti afnotagjaldsins og mælt með afnámi þess, þó að síðan ríki ekki einhugur um aðrar og nýjar leiðir til tekjuöflunar í staðinn. Því er fyllilega tímabært að horfast í augu við þann veruleika að afnotagjöldin eru dæmd úr leik. Það er mjög útbreidd afstaða í þjóðfélaginu. 
Nefskattinn þarf að skoða vel til 2008
Í frumvarpinu um Ríkisútvarpið sf. er gert ráð fyrir að nefskattur komi í stað afnotagjaldsins árið 2008. Það gefst því tími til að fara nánar yfir útfærsluna og munu athugasemdir Ríkisútvarpsins um frumvarpið fyrst og fremst felast í ábendingum um þýðingarmikil atriði sem taka verði tillit til við nánari ákvörðun um upphæð nefskattsins. Þá þarf að hafa í huga atriði er tengjast virðisaukaskatti, sem lagzt hefur á afnotagjöldin en verður að sjálfsögðu ekki lagður á nefskattinn. Mismunur á inn- og útskatti verður Ríkisútvarpinu fjárhagslega óhagstæður eftir breytingu miðað við stöðuna eins og hún er í dag. Þá hefur fjárþörf Ríkisútvarpsins vegna endurnýjunar tækja og dreifikerfis verið gróflega vanmetin á undanförnum árum og áætla verður fyrir henni af meira raunsæi, ekki sízt þegar haft er í huga að með þessum nýju lögum á að skerpa enn frekar á öryggishlutverki Ríkisútvarpsins í almannavarnakerfi þjóðarinnar. Þetta og ýmislegt annað hlýtur að hafa áhrif á upphæð nefskattsins þegar hann kemur til endanlegrar ákvörðunar og álagningar eftir þrjú ár. Og ekki má gleyma fjárfestingum sem nema munu hundruðum milljóna króna vegna nýs, stafræns dreifikerfis, sem Ríkisútvarpið stendur frammi fyrir á allra næstu árum. Til að tryggja farsæla lausn þess atriðis verður væntanlega beitt ákvæði um viðbótartekjur Ríkisútvarpsins sf. samkvæmt frumvarpinu, en þar er kveðið á um «aðrar tekjur sem Alþingi kann sérstaklega að ákveða» til viðbótar aðaltekjustofnunum. 
Um önnur atriði, sem verulega horfa til bóta í frumvarpinu, vil ég nefna að nú verður endi bundinn á hina óeðlilegu sambúð Ríkisútvarpsins og Sinfóníuhljómsveitar Íslands, sem skuldbatt Ríkisútvarpið með lagaboði til að leggja hljómsveitinni til rekstrarfé, um 120 milljónir króna samkvæmt fjárlögum þessa árs. Þá verður hlutverki útvarpsráðs lokið og það lagt niður. Bein dagskrárafskipti slíks pólitískt kjörins ráðs verða endanlega úr sögunni. Afskiptin af dagskránni hafa reyndar verið í minnsta lagi á síðustu árum en hafa á öðrum tímum verið mikil og teygt sig til smæstu atriða eins og hvað einstakir dagskrárþættir í Sjónvarpinu ættu að heita. Sú íhlutun var rökstudd með tilvísun til ákvæðis núgildandi laga um Ríkisútvarpið, þar sem segir: «Ákvarðanir útvarpsráðs um útvarpsefni eru endanlegar.». Möguleikinn til að beita þessu ákvæði óhóflega, ef ekki misbeita því, hefur alltaf verið fyrir hendi. 
Skýr valdmörk nauðsynleg
Þrátt fyrir ítrekaðar ábendingar opinberra aðila, þar á meðal fulltrúa menntamálaráðuneytis, fjármálaráðuneytis og ríkisendurskoðunar, um óljós valdmörk útvarpsstjóra og útvarpsráðs, hefur ekkert verið gert í því að taka af allan vafa þar að lútandi fyrr en nú í þessu frumvarpi. Lögum samkvæmt hefur útvarpsráð haft ákveðnu hlutverki að gegna við ráðningar dagskrárstarfsmanna Ríkisútvarpsins en það hefur síðan verið háð túlkunum og smekk, utan stofnunar sem innan, hversu þóknanleg þau afskipti hafa verið metin í hvert eitt sinn. Sjálfstæði útvarpsstjóra í þessu efni hefur verið takmarkað. Það er staðfest í skýringum og greinargerð með frumvarpinu, þar sem tekið er fram að nú verði sjálfstæði útvarpsstjóra aukið frá því sem nú er. Hann muni ráða aðra starfsmenn Ríkisútvarpsins sf. án umsagnar eða tillagna annarra aðila gagnstætt því sem nú er. Ennfremur er tekið fram, að breytingin í þessu efni sé einn þátturinn í því að treysta sjálfstæði Ríkisútvarpsins sf. Þessu aukna sjálfstæði ber að fagna sérstaklega. 
En einmitt vegna þess að útvarpsráð verður lagt niður og sjálfstæði útvarpsstjóra verður aukið vakna þó enn spurningar um hið ritstjórnarlega forræði og hversu samkvæmir sjálfum sér lagasmiðirnir ætla að vera. Í skýringum með frumvarpinu segir nefnilega, að það sé ekki talið meðal verkefna stjórnar hins nýja félags að hafa afskipti af dagskrá. Þar segir: «Útvarpsstjóri er æðsti yfirmaður dagskrárgerðar. Tryggir þetta fyrirmæli ritstjórnarlegt sjálfstæði Ríkisútvarpsins sf.» Því má spyrja, hvaða rök hnígi að því, að í 9. gr. frumvarpsins um starfssvið stjórnar segir að stjórn fyrirtækisins eigi að setja reglur um fréttaflutning og auglýsingar, þar á meðal auglýsingatíma, «og gæta þess að reglum sé fylgt». Er ekki þarna komið dagskrárlegt yfirvald inn á vettvang hinnar rekstrarlegu framkvæmdastjórnar? Þar með væri hættunni boðið heim og hinu ritstjórnarlega sjálfstæði teflt í tvísýnu. 
Þegar á heildina er litið markar þetta frumvarp ein markverðustu tímamót til eflingar Ríkisútvarpinu í sögu þess. Það er ekki aðeins æskilegt heldur bráðnauðsynlegt og skiptir sköpum fyrir Ríkisútvarpið og framtíð þess. Höfundur er útvarpsstjóri Ríkisútvarpsins.
