Hljómsveit Tónlistarskólans í Reykjavík heldur tónleika í Neskirkju laugardaginn 18. febrúar nk. kl. 17. Á efnisskránni eru Fornar aríur og dansar (Svíta nr. 1) eftir Ottorino Respighi, Fiðlukonsert í e-moll eftir Felix Mendelssohn og Sinfónía nr. 8 í G-dúr eftir Antonín Dvorák. Einleikari á fiðlu er Hulda Jónsdóttir. Hulda er 14 ára gömul, fædd árið 1991. Hún hóf kornung nám hjá Lilju Hjaltadóttur í Suzukitónlistarskólanum Allegro, en hefur frá hausti 2003 stundað nám við Tónlistarskólann í Reykjavík og nýtur nú handleiðslu Guðnýjar Guðmundsdóttur. Síðastliðið haust sigraði Hulda í samkeppni, sem haldin var innan skólans um að fá að koma fram sem einleikari á þessum tónleikum. Þetta eru seinni tónleikar Hljómsveitar Tónlistarskólans í Reykjavík á þessu skólaári. 
Stjórnandi er Gunnsteinn Ólafsson. Aðgangur er ókeypis og öllum heimill meðan að húsrúm leyfir.
