RÍTALÍNNOTKUN landsmanna hefur þó nokkuð verið í deiglunni undanfarið og margir hissa. Fólk með diplómu gluggar dýpra í textabækurnar og reynir að finna orsakirnar. Jóni er ekki skemmt enda ber hann sem æðsti maður heilbrigðismála ákveðna ábyrgð. Sérfræðingaskarinn rís upp á afturlappirnar og horfir með vanþóknun á fáfróðan lýðinn sem að vanda hörfar og fer á fleiri námskeið. Og aumingjans fólkið sem þegið hefur umræddan valkost fyrir börnin er litið hornauga.
Nýju fötin keisarans
Ég skil þó ekki þennan darraðardans í kringum augljósan hlut. Hundur sem ekki fær útrás verður hamslaus, hávaðasamur og hvefsinn. Að eiga hund er vinna, að eiga barn er yfirtíð. Ofvirkni er öllu ungviði eiginleg og hefur ekkert með sjúkleika að gera né hegðunarvanda. Foreldrum er þetta kannski ekki alltaf ljóst og leita því eðlilega ráða. Hins vegar er áhyggjuefni hve margir þeirra telja geðlyf raunhæfan kost fyrir afkvæmi sín. Þá óvitundarvakningu má rekja til fagstétta sem kerrtar ganga í nýju fötum keisarans og gaspra út vitleysuna. Gaman væri að vita hve margir í þessari framvarðarsveit eiga börn á rítalíni eða eru afsprengi þeirra kannski lausar við genið? 
Ofvirkni fagaðila
Ofvirkni barna er ekki vangreind á Íslandi, hún er ofgreind. Hins vegar er ofvirkni fagaðila klárlega mjög vangreind og stórkostleg ofmeðhöndlun sömu aðila er að gera þjóðina að ósjálfbjarga aumingjum. Hafi fagaðili ekki þá lágmarksskynsemi að geta leiðbeint halloka uppalendum er kominn tími til að líta upp úr textabókunum og horfa í kringum sig. Bækur og fræðirit skal að sjálfsögðu nota en aldrei sem skjólveggi. Langskólagengnir ættu að hafa það hugfast. 
Skyndibitaþjóðfélagið
Rítalín er bara enn ein skiptimynt skyndibitaþjóðfélagsins sem vill fá allt hér og nú. Heilbrigðisstéttir, og þá læknar sérstaklega, verða að fara að gera sér grein fyrir að þeirra hlutverk er ekki að þjóna heldur að leiðbeina. Við erum öll þreytt og viljum gjarna fara auðveldustu leiðina en reynslan kennir okkur að hamingjan er ekki þar. Neysluþjóðfélagið skítur peningum en étur fólk. Helsta vopnið gegn allri þessari geggjun er almenn skynsemi og hana hafa flestir. Aðeins í undantekningartilvikum þarf lyf til að kreista hana fram. Þetta vita læknar, þetta vita ráðherrar, þetta vita allir, jafnvel sálfræðingar. Samt er ástandið svona. 
Fífl með diplóma
Hvað er þá til ráða? Augljósast væri að segja öllum upp og drepa skrímslið, gera þjóðina læknislausa þannig að hún læri aftur að bíta á jaxlinn. Hin leiðin, að heilbrigðisstéttir geri sér grein fyrir að vandinn sé að miklu leyti sprottinn af þeirra völdum, er langsóttari, kannski kemur eitthvert lyf á markaðinn sem jarðtengir afvegaleitt heilbrigðisstarfsfólk, hver veit? 
En í guðanna bænum, Jón, farðu nú ekki að hlusta á alla þessa ofvita, taktu frekar af þeim bækurnar og settu þá í að moka grunn fyrir nýtt hátæknisjúkrahús sem senn skal rísa. Það er nefnilega þannig með fífl, að þegar þau eru farin að sveifla diplómunum, þá fyrst verða þau hættuleg... Höfundur er heilbrigðisstarfsmaður í Önundarfirði.
