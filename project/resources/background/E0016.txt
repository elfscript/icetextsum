TONY Blair hefur lýst því yfir að ákvörðun um að taka upp beinar viðræður við Tyrki um aðild að ESB sé sönnun fyrir því að þeir sem óttuðust «árekstur tveggja menningarheima» hafi á röngu að standa. Þarna er Blair að segja tóma vitleysu. Þó að toppklíka í ESB taki einhverja slíka ákvörðun sannar það ekkert í þessum efnum. En nokkurra ára reynsla af veru Tyrkja í ESB gæti hins vegar sannað ýmislegt og það er ekki víst að Tony Blair yrði sáttur við allt sem þá gæti komið fram. En þegar að því kemur verða trúlega aðrir leiðtogar að glíma við hugsanlegar afleiðingar þeirrar skammsýni sem virðist ráða hjá þeim sem nú stjórna málum. Sumir leiðtogar hafa talað um nýjan kafla í sögunni varðandi þetta mál og víst má það til sanns vegar færa. Einn þeirra er forsætisráðherra Hollands, en það er mikil spurning hvort hann tali þar í nafni Hollendinga almennt og hvort þeir séu tilbúnir til að blanda inn í menningarheim sinn svo sem 1 milljón af Tyrkjum, því hvað er 1 milljón af 70? Það er heldur ekki víst að það verði nema svo sem 100.000 öfgamenn í þeim hópi, svo kvikmyndagerðarmenn í Hollandi ættu vart að þurfa að óttast mikið í framtíðinni - eða hvað? 
Ég nefni þetta vegna þess að það hefur komið fram í fréttum að mikill fjöldi Tyrkja gæti vel hugsað sér að flytja úr heimalandinu til einhverra Evrópulanda, ef aðild að ESB næst í gegn. Þjóðverjar geta sjálfsagt lengi á sig blómum bætt í þessum efnum, enda heilu borgarhverfin í þeirra landi orðin al-tyrknesk og af-þýsk. Þannig skilar fjölmenningin sér í veruleikanum og sáir fyrir árekstrum í framtíðinni. Þegar virðist sums staðar komið að uppskerunni hvað það varðar. 
Eitt af því sem hvað helst er í vegi fyrir því að þjóðir Evrópu geri sér grein fyrir hættunni sem því mun fylgja að opna álfuna fyrir innrás annarra þjóða, með þeim hætti sem hér um ræðir, er sú augljósa staðreynd að Evrópa er sem óðast að afkristnast. Þjóðir Evrópu leggja núorðið lítið upp úr kristindómi miðað við það sem var og telja því fátt mæla á móti því að múslímaríki taki sér stöðu innan þeirra vébanda. En málið er hins vegar ekki svo einfalt. Múslímar eru yfirleitt menn sem taka trú sína alvarlega og hún er aflið sem ræður mestu í lífi þeirra. 
Það þýðir að verði Evrópa opnuð upp á gátt fyrir þeim verður álfan múslímsk eftir svo sem hálfa öld. Þeir sem taka trú sína alvarlega munu vaxa þeim sem gera það ekki yfir höfuð. Sagan sannar það og nægir þar að benda á að Rómaveldi, heimsveldi síns tíma, varð að beygja sig fyrir kristindóminum, sem þá var borinn uppi af mönnum sem tóku trú sína alvarlega. Niðurstaðan getur ekki orðið önnur. 
Sú var tíðin að múslímar réðust yfir Pýreneafjöll inn í Frakkland en þá var Karl Martel til staðar og stöðvaði innrásina. Nú er enginn Karl Martel þar og Chirac forseti harla ólíklegur til slíkra afreka. Sú var tíðin að Tyrkir sátu um Vínarborg meðan kristnu ríkin börðust hvert við annað. En þá sáu hinir kristnu leiðtogar hættuna og sameinuðust gegn henni góðu heilli. Nú eru leiðtogar Evrópu hins vegar blindir og kristnin aðeins hefð og yfirborðsmál. 
Vín mun því falla þegar þar að kemur og verða tekin innanfrá eins og aðrar höfuðborgir Evrópu. Hálfmáninn á eftir að blakta yfir álfunni í stað krossins! 
Múslímar munu vinna sigur í þessu óviðurkennda stríði, því þeir standa fast á sinni trú - öfugt við þjóðir Evrópu, sem virðast núorðið telja Mammon sinn eina guð. 
Það þarf eitthvað mikið að gerast til að þeirri fyrirsjáanlegu niðurstöðu verði breytt úr þessu. 
RÚNAR KRISTJÁNSSON, 
Bogabraut 21, 
Skagaströnd. 
Frá Rúnari Kristjánssyni
