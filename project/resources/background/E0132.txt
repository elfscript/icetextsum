Við virðumst flest þekkja hugtakið «árangursstjórnun» en margir virðast ekki vita raunverulegt innihald þess. Ein af ástæðum þess að fá sveitarfélög hafa náð tökum á verkfærum árangursstjórnunar getur verið að ekki sé réttur skilningur á aðferðafræðinni. 
Réttara væri að kalla aðferðafræðina frammistöðustjórnun, því við getum stjórnað frammistöðu en ekki árangri. Bættur árangur er afleiðing bættrar frammistöðu þar sem réttu hlutirnir eru gerðir rétt. Réttu hlutirnir eru háðir umhverfi á hverjum tíma og verkfæri árangursstjórnunar nýtast við að forgangsraða umbótaverkefnum á frammistöðu og gera þau rétt og vinna þannig markvisst að settum markmiðum. Gott dæmi þessu til útskýringar er sá árangur sem bæjarbúar í sveitarfélagi ætlast til af sínu sveitarfélagi; undirbúin börn fyrir grunnskóla, börn ánægð í grunnskólum og standist próf, ungt fólk forðast vandamál, öruggt og styðjandi samfélag o.s.frv. Sveitarfélög geta ekki stýrt árangri af þessum þáttum, hins vegar geta þau haft áhrif eigin frammistöðu til að ná þeim árangri sem sóst er eftir. Metnaður um bætta frammistöðu á að endurspeglast í þeirri stefnu og þeim markmiðum sem sett hafa verið. Stefna og markmið þurfa þá að vera skýr til að hægt sé að vinna í anda árangursstjórnunar. Þar sem aðferðarfræðin hefur fengið heitið árangursstjórnun og virðist hafa náð fótfestu í íslenskum stjórnunarheitum þá þarf kannski ekki að breyta nafninu heldur útskýra það betur. Á einföldu og stuttu máli er hægt að segja að árangursstjórnun snýst um að gera réttu hlutina rétt. 
Ferli stjórnunar
Stjórnun er frumbreyta sem hefur bein áhrif á mannauð og ferli. Mannauður og stjórnun stýra ferlum. Stjórnun, mannauður og ferli hafa bein og/eða óbein áhrif á árangur. Mannauður hefur greinilega mikilvægu hlutverki að gegna og í Danmörku hafa rannsóknir sýnt að áhrif mannauðs við að bæta árangur eru mjög sterk í opinbera geiranum. Mikilvægt er að setja upp mælingar á frammistöðu til að auðvelda stýringu á starfsemi að settum markmiðum og til að eiga auðveldara með að bregðast við breyttum aðstæðum. Samanburður á mælingum á árangri er ekki síður mikilvægur til að vita hvenær um bættan árangur er að ræða og segja má þá að um tvennskonar mælingar eru um að ræða; frammistaða og árangur. 
Breyttar stjórnunarlegar áherslur sveitarfélaga
Þær breytingar sem eiga sér stað í stjórnun sveitarfélaga er að pólitísk áhrif á daglegan rekstur fer minnkandi. Í kjölfarið fá stjórnendur í hverri rekstrareiningu meiri ábyrgð á eigin starfsemi við að framfylgja þeirri stefnu og markmiðum sem sett hafa verið af pólitískum aðilum. Breyttar áherslur á rekstri og þjónustuveitingu krefjast aukinnar hæfni stjórnenda. Góð þjónustuveiting er þá háð vitneskju um óskir og þarfir samfélagsins við að gera réttu hlutina rétt. Um leið og þjónustuveitingin hefur verið skilgreind þá þarf rétta fólkið til að veita þjónustuna og mæla gæði hennar. 
Tækifæri sveitarfélaga til bættrar frammistöðu
Verkfæri árangursstjórnunar nýtast vel við að bæta frammistöðu í þessu breytta umhverfi og framkvæma viðeigandi breytingar. Auðvelt er að gera ranga hluti rétt en mikilvægast í þessu öllu saman er að gera rétta hluti rétt. Hljómar einfalt og getur verið það ef rétt er haldið á spöðunum. Höfundur er ráðgjafi hjá Intellecta (Efni tekið úr hluta af óbirtri M.Sc.-rannsókn höfundar á árangursstjórnun)
