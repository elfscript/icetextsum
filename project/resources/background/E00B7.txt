Ingibjörg Adolfsdóttir fæddist í Þýskalandi 21. júní 1928. Hún lést á heimili sínu á Austurbrún 4 25. mars síðastliðinn. Foreldrar hennar voru hjónin Adolf Bischoff, f. 11. maí 1900, og Dora Bischoff, f. 24. febrúar 1903. Þau eru bæði látin. Bræður Ingibjargar eru: 1) Adolf Bischoff, f. 25. mars 1927, lést hann í seinni heimsstyrjöldinni árið 1945. 2) Friedrich Bischoff, f. 20. nóvember 1933, ókvæntur og barnlaus. 3) Helmut Bischoff, f. 24. apríl 1941. Hann er kvæntur Anínu Bischoff, f. 5. maí 1945, og eiga þau einn son, Steffen Bischoff, f. 24. maí 1969.
Ingibjörg giftist Eiríki Karli Eiríkssyni, f. 10. mars 1906, d. 1.desember 1989. Foreldrar hans voru Eiríkur Eiríksson, f. 17. júní 1881, og Margrét Jónsdóttir, f. 13. október 1881. Þau eru bæði látin. Ingibjörg og Eiríkur Karl eignuðust saman einn son, Friðrik Eiríksson, f. 27. ágúst 1959. Hann er kvæntur Halldóru Sigurjónsdóttur, f. 8. febrúar 1961. Hennar foreldrar eru Sigurjón Ólafsson, f. 25. júlí 1919, d. 9. ágúst 1970, og Bára Kjartansdóttir, f. 17. nóvember 1926. Börn Friðriks og Halldóru eru: 1) Sandra Friðriksdóttir, f. 30. apríl 1985, unnusti hennar er Magnús Már Þorvarðarson, f. 16. september 1984. 2) Arnar Friðriksson, f. 28. ágúst 1992. 
Ingibjörg starfaði sem skrifstofumaður í Þýskalandi, en er hún flutti til Íslands vann hún ýmis störf svo sem við ræstingar og bakstur til viðbótar því að halda fjölskyldu sinni heimili. 
Útför Ingibjargar verður gerð frá Fella- og Hólakirkju í dag og hefst athöfnin klukkan 11. 
Elsku tengdamamma, mig langar til að kveðja þig með nokkrum orðum, það voru mjög sterk tengsl á milli okkar og örugglega nokkuð sérstök.
Við kynntumst fyrir 28 árum þegar við Friðrik sonur þinn felldum hugi saman. 
Á öllum þessum árum gerðir þú allt sem þú gast fyrir okkur og barnabörnin þín tvö sem voru líf þitt og yndi. 
Elsku tengdó, takk fyrir allt og allt. Megi Guð og Kalli afi gæta þín þar sem þú ert núna. 
Þín tengdadóttir 
Halldóra.
Elsku Inga amma. Þú fórst svo fljótt að við erum enn að átta okkur á þessu. Það er erfitt að hugsa til þess að við fáum ekki að njóta meiri tíma með þér. 
En elsku amma, þú lifir svo sannarlega í minningunni því við gerðum svo margt skemmtilegt saman. Þú varst okkur alltaf svo góð og vildir allt fyrir okkur gera, við gátum alltaf leitað til þín. 
Takk fyrir allt, elsku Inga amma, við eigum eftir að sakna þín. 
Guð geymi þig og varðveiti. 
Þín barnabörn 
Sandra og Arnar.
