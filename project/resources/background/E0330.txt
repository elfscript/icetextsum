ÞRÍR knattspyrnumenn frá Serbíu-Svartfjallalandi eru til reynslu hjá úrvalsdeildarliði ÍA þessa dagana. Þeir heita Milos Glogovac, 24 ára varnarmaður, Igor Pesic, 22 ára miðjumaður, og Jovan Kuc, 19 ára sóknarmaður. Pesic hefur leikið í úrvalsdeildinni í heimalandi sínu með Borac Cacak og Zemun. 
«Við ætlum að hafa þessa leikmenn hjá okkur fram í næstu viku og þá skýrist nánar hvort af því verður að einhver eða einhverjir þeirra leiki með okkur í sumar. Við erum fyrst og fremst að leita að sóknarmanni og miðjumanni,» sagði Eiríkur Guðmundsson, formaður meistaraflokksráðs ÍA, við Morgunblaðið í gær. 
ÍA á einnig möguleika á að fá leikmenn frá Reading í Englandi. «Það skýrist hins vegar ekki fyrr en tímabilið í Englandi er búið. Reading á góða möguleika á að komast í umspil um úrvalsdeildarsæti og vill halda öllum sínum hópi þar til það er yfirstaðið. En við getum fengið leikmenn þaðan til reynslu eftir þann tíma,» sagði Eiríkur.
