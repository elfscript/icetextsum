Eftir Jón Pétur Jónsson jonpetur@mbl.is STEINUNN Valdís Óskarsdóttir borgarstjóri og aðrir borgarfulltrúar R-listans segja Reykjavík búa við fjársvelti í samgöngumálum. Borgarfulltrúar meiri- og minnihlutans í Reykjavík voru sammála um að auka ætti fjárframlög til samgöngumála í höfuðborginni en rætt var um samgönguáætlun Alþingis til næstu ára á borgarstjórnarfundi í gær. 
Borgarfulltrúarnir voru hins vegar ósammála um hvaða skýringar lægju að baki því að innan við 10% framkvæmdafjár til vegaframkvæmda fer til Reykjavíkur. 
Töldu sjálfstæðismenn R-listann bera höfuðábyrgð á þeim töfum sem orðið hafa við mikilvægustu úrbætur á samgöngum í Reykjavík. 
Ólafur F. Magnússon F-lista tók í sama streng er hann sagði hluta af skýringunni liggja í seinagangi R-listans í skipulags- og samgöngumálum. Jafnframt sagði hann borgaryfirvöld vísvitandi tefja gerð mislægra gatnamóta Miklubrautar og Kringlumýrarbrautar. 
«Með áherslum í samgönguáætlun 2005-2008 fer höfuðborgarsvæðið enn á ný verulega varhluta af framkvæmdum ríkisins í samgöngumálum og Reykjavíkurborg þó sérstaklega. Til framkvæmda í höfuðborginni sjálfri, þar sem búa um 40% landsmanna, renna eingöngu 8-9% framkvæmdafjár,» sagði Steinunn Valdís Óskarsdóttir borgarstjóri. Talaði hún um að Reykjavík og höfuðborgarsvæðið byggi við fjársvelti. Hún nefndi að á öllu höfuðborgarsvæðinu byggju 63% landsmanna, þar væru um tveir þriðju bílaflota landsmanna en engu að síður færi aðeins fimmta hver króna vegaáætlunar til framkvæmda á svæðinu. Taldi Steinunn að hugarfarsbreyting þyrfti að verða hjá Alþingi gagnvart samgöngumálum í þéttbýli. 
Gunnar I. Birgisson verði samgönguráðherra
Alfreð Þorsteinsson, borgarfulltrúi R-listans, kom fram með þá tillögu að sjálfstæðismenn gerðu Gunnar I. Birgisson að samgönguráðherra, en hann gagnrýndi nýverið á Alþingi að þeim fjármunum, sem ætlaðir væru í vegamál, væri misskipt milli landsbyggðar og höfuðborgarsvæðisins. 
Borgarfulltrúar Sjálfstæðisflokks lögðu áherslu á að framkvæmdafé til samgöngumála í Reykjavík og á höfuðborgarsvæðinu yrði aukið frá því sem nú er. Sögðu þeir að þótt framlög til höfuðborgarsvæðisins hefðu aukist talsvert að undanförnu bæri brýna nauðsyn til að gera enn betur. 
«Reykjavíkurlistinn ber ábyrgð á þeim töfum sem hafa orðið við mikilvægustu úrbætur á samgöngum í Reykjavík og framlög til samgöngumála í Reykjavík væru hærri ef R-listinn hefði gætt hagsmuna borgarbúa í samgöngumálum. Það hefur hann ekki gert,» segir í bókun borgarfulltrúa Sjálfstæðisflokksins. 
R-listinn ekki gætt hagsmuna Reykvíkinga
Hanna Birna Kristjánsdóttir D-lista sagði R-listann ekki hafa gætt hagsmuna Reykvíkinga í samgöngumálum og þess vegna væri lagning Sundabrautarinnar ekki inni í samgönguáætlun. 
Borgarfulltrúar D-lista bentu jafnframt á að samgönguáætlunin gerði ekki ráð fyrir bráðnauðsynlegri gerð mislægra gatnamóta Miklubrautar og Kringlumýrarbrautar. Ástæðan væri sú að R-listinn hefði tvisvar tekið slík gatnamót af dagskrá, þrátt fyrir skýran vilja samgönguyfirvalda til að ráðast í þá framkvæmd. 
Gagnrýndu þeir borgaryfirvöld fyrir seinagang og það að ekki liggur fyrir ákvörðun borgaryfirvalda um hvaða leið verður farin við lagningu Sundabrautar. Ákvörðun um það hefði sífellt dregist á langinn í höndum R-listans. Þeir sögðu að það hefði ávallt legið fyrir að um sértæka fjármögnun yrði að ræða við lagningu Sundabrautar, sem gæti hafist á árunum 2007-2008.
