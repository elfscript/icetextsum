ÞAÐ er líf og fjör í Ármótunum í Geirlandsá þar sem þeir Gunnar J. Arnar og Atli R. Óskarssynir auk þeirra Guðjóns V. Reynissonar og Óla B. Bjarnasonar úr Stangveiðifélagi Keflavíkur eru að veiðum.
Þeir mynda árnefndina og hefja veiðina í Geirlandsá á vorin og ljúka henni á haustin og hafa gert um langt árabil en hafa þó veitt saman enn lengur eða í áratugi. Sól skín í heiði en það er gára á vatninu og þeir eru svo uppteknir við veiðina að þeir taka vart eftir þegar gesti ber að garði. 
Það er kannski ekki furða því þeir hafa verið í fiski og m.a. fengið 86 cm hrygnu sem tók Collie Dog túpu fyrr um morguninn, fiskur sem væntanlega hefur slagað í 20 pundin þegar hann gekk í Geirlandsána síðasta haust til hrygningar og hrygnir þar væntanlega aftur í haust eftir að hafa fengið að fara frjáls í ána aftur. 
«Arnar fékk þennan stóra í morgun. Hann stóð hérna á eyrinni og fékk hann hér beint fyrir framan,» segir Gunnar og bendir. «Þetta var heljarinnar glíma, hann missti fiskinn hérna upp fyrir og svo líka niður í strauminn.» 
Enginn lætur sig vanta
Þetta er greinilega samheldinn hópur, þegar einn úr honum setur í fisk er eins og allir hafi fengið fisk. Gunnar tekur undir þetta og segir félagsskapinn skipta miklu máli og enginn láti sig vanta í opnunina í Geirlandsánni. «Menn fá sig alltaf lausa, þetta er alveg fast. Fyrsti til þriðji apríl eru einfaldlega heilagir dagar hjá okkur.» 
Gunnar segir Ármótin, þar sem Geirlandsáin og áin Stjórn mætast gefa 90-95% allrar veiði á vorin, einboðið sé að menn reyni þar fyrst þegar þeir komi að ánni. Geirlandsáin sjálf sé mjög köld og dautt vatn í henni en mikið fæðuframboð sé hins vegar í Stjórninni og því bunkist sjóbirtingurinn þarna út af fæðuframboðinu. «Stundum er sjóbirtingur að veiðast hér alveg fram í maí og þá er hann farinn að fitna og taka á sig ljósan lit. Ef það er ekki fiskur hér á vorin þurfa menn ekki að reyna fyrir sér víðar í ánni, þá er einfaldlega enginn fiskur í henni.» Gunnar segir þá félaga nota alls kyns flugur í Ármótunum á vorin en oftast þó eitthvað dökkt og þungt og þá líka laxatúpur. «Í morgun vorum við með Collie Dog og dökka nobblera. En svo getur þetta auðvitað verið mjög misjafnt, stundum virkar dökkt ekki og birtingurinn vill kannski bara eitthvað hvítt. Við höfum t.d. stundum fengið á White Wing hérna.» 
«Maður bregst við og þá er hann á»
Gunnar segir þá félaga nota hægtsökkvandi línur en líka flotlínur með hraðsökkvandi enda og oftast kasta aðeins upp fyrir sig. «Þú sérð að það er hægt rennsli hérna og áin er auðvitað mjög köld á vorin. Birtingurinn er að taka þetta á rekinu, mjög mjúkt, línan stoppar einfaldlega og maður bregst við og þá er hann á. Þetta eru engar hamagangstökur,» segir Gunnar og bætir við að ekki þýði mikið að strippa á vorin. Hann tekur hins vegar fram að þegar hlýrra sé eins og á haustin gildi svolítið önnur lögmál, þá sé auðvitað meira líf í birtingnum og hægt sé að draga hraðar og nota léttari flugur. 
En hvaða fluga verður fyrst fyrir valinu þegar Gunnar kemur að Geirlandsánni? 
«Það fer auðvitað dálítið eftir aðstæðum hverju sinni. Þegar vatnið er svona ískalt eins og núna og maður er að byrja að leita þá er um að gera að koma flugunni niður. Við setjum mjög oft dökkan nobbler á, sérstaklega til að finna fiskinn og drögum alveg löturhægt eða látum reka.» 
Gunnar segir dumbung, golu og gáru vera kjöraðstæður. Hvassviðri sé fínt, því hvassara því betra, sjóbirtingurinn sé einfaldlega þannig. «Við slíkar aðstæður er eins og flestir hugsi með sér að það þýði ekki að veiða og best sé bara að vera inni í veiðihúsi. En við höfum oft gert mjög góða veiði við slíkar aðstæður.» 
Árnefndin «lokar» líka veiðinni á haustin og Gunnar segir að þá sé oft fiskur um alla á og alveg upp í gljúfur og að fossinum og þá dreifi þeir veiðifélagarnir sér miklu meira um ána. «Það er alveg stórkostlegt umhverfi þarna upp frá. Landslagið er svo svakalega flott og fossinn er líka rosalega fallegur.» 
Illa við logn og miklar rigningar
Gunnar og félögum er illa við logn og rigningar við Geirlandsána: «Það er alveg nauðsynlegt að það gári. Bjartviðri eins og í dag er allt í lagi. En eins og Ármótin geta verið full af fiski þá geta þau verið jafnsteindauð ef það er logn. Þá tekur birtingurinn ekki, það er bara ekki um það að ræða. Við höfum margreynt þetta, við höfum verið í bullandi töku og svo hefur dottið á logn og þá er eins og það hafi aldrei verið fiskur í ánni. En ef það kemur smágára aftur byrjar hann að taka um leið.» 
Gunnar segir að ef rigni duglega nóttina fyrir veiði þýði lítið að kasta daginn eftir. «Þá verður áin svo skoluð og vex alveg gríðarlega og flæðir um allt. Það er lygilegt hvað hún getur vaxið, það fer allt á kaf hérna við Ármótin, túnin hérna og staurarnir hafa farið á kaf í vatn.» 
Arnar, bróðir Gunnars, hefur fært sig neðar í Ármótin þar sem geldfiskurinn heldur sig oft. «Arnar er með hann þarna niður frá,» heyrist kallað skömmu síðar. «Hann er með geldfisk, það er svakalega gaman að veiða geldfiskinn. Ég gæti trúað að þessi birtingur sem Arnar er með gæti endað á grillinu í kvöld, mér sýnist það á öllu,» segir Gunnar. Og er stokkinn af stað niður með ánni.
