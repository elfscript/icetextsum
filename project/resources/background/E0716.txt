Flora Mikula rekur veitingastaðinn Flora við Champs-Elysée í París. Í hverfinu sem er eitt það dýrasta og fínasta í borginni, sker staðurinn hennar sig úr því hann er mun ódýrari en flestir hinna. Þrátt fyrir það eru innréttingarnar og gæði matarins alls ekki síðri, henni fannst bara vanta ódýrari stað í hverfið.
Flora, sem er uppalin í Suður-Frakklandi, rak áður mjög vinsælan stað, Les Olivades, sem bauð upp á próvensalskan mat, sem er Floru í blóð borinn.
«Ég var búin að fá nóg af þessari ekta próvensölsku eldamennsku. Fólk kom til að fá mat sem það þekkti og gat gengið að vísum. Mér leið líkt og ég væri lokuð ofan í skúffu og vildi endilega breyta til,» segir Flora, sem opnaði árið 2003 Floru, þar sem hún eldar fínni mat í hærri klassa, og undir áhrifum frá öðrum menningarheimum. 
Á veturna sæki ég mikið áhrif í slavneska matargerðarlist, enda sjálf af slavneskum uppruna. Einnig frá arabíska hluta Norður-Afríku, löndum eins og Marokkó og Alsír. Á sumrin leita ég meira í spænsk og ítölsk áhrif og löndin fyrir botni Miðjarðarhafs,» segir Flora sem nýtur þess að ferðast sem víðast og borða þá sem mest. Hún segir að þrátt fyrir þessi erlendu áhrif sé próvensalska eldamennskan alltaf grunnurinn sem hún byggir á. «Ég leik mér miklu meira með matinn núna,» segir hún. 
Hráefnin of oft frosin
Flora lærði upphaflega að elda hjá ömmu sinni í Provence, og leggur síðan þá ríka áherslu á að nota alltaf fersk hráefni, og því hafa árstíðirnar mikil áhrif á matseðilinn hjá henni. Þriggja rétta seðillinn sem kostar 36 evrur er sífelldum breytingum háður, en la carte-seðillinn er í aðeins fastari skorðum. 
Flora hefur tvisvar komið áður til Íslands og finnst mikið til landsins koma. Henni finnst fólkið gott og skemmtilega afslappað miðað við í París. «Maður verður eiginlega meira hissa þegar maður kemur til Íslands en annarra og meira framandi landa. Þar býst maður við öðruvísi fólki og öðrum lifnaðarháttum, en Íslendingar sem líkjast okkur á mjög margan hátt lifa allt öðruvísi lífi en við,» segir hún. 
-En hvað finnst þér um fínu hráefnin okkar? 
«Þau eru mjög fín, en þið farið bara alls ekki nógu vel með þau. Það er bara næstum ómögulegt að fá eitthvað ferskt, allt er frosið. Að því leytinu til lifið þið enn í gamla tímanum, þegar þurfti að 
varðveita hráefnin lengi og með öllum mögulegum aðferðum. Fyrst þegar ég kom var það í mars og þá gat ég fengið nýslátrað lamb, en þegar ég kom í janúar sl. var það ómögulegt,» segir Flora sem veit hvað hún syngur, og segist í þetta skiptið ætla að leika sér að íslenska nautinu. 
Íslenskt og próvensalskt
Og hvað ætlarðu að kokka fyrir okkur? 
«Ég nota auðvitað bara íslensk hráefni, og geri þau að mínum. Ég ætla að búa til sjávarréttaforrétt úr reyktum laxi, rækjum og síld, og með því ber ég fram ansjósusósu sem er dæmigerð fyrir Provence-hérað, en hana borðum við á sumrin með hráu grænmeti. Í þeim rétti verða bæði asísk og frönsk áhrif. Svo vil ég auðvitað nota þorskinn ykkar og gera úr honum annan suður-franskan rétt, brandöðuna á fjóra vegu. Ég er nefnilega frá Nîmes, en í eldgamla daga gerðum við skipti við Norðurlöndin þannig að þeir fengu hjá okkur salt í skiptum fyrir þorsk. 
Nautið ætla ég að matreiða á þrjá vegu. Sjóða það bæði vel og lengi að asískum sið, nota karrí og fleiri góð krydd. Lundin verður síðan steikt upp úr norður-afríska kryddinu harissu og uxahalinn verður framreiddur með mergbeini. Í eftirréttinn blanda ég svo saman hinu ítalska risotto og nutella, sem er nokkuð sem hvert franskt mannsbarn fær á franskbrauðssneiðina sína á morgnana,» segir Flora og bætir við að þetta sé mjög í anda þess sem hún býður upp á á veitingastaðnum sínum í París. 
Eru vínin sem mælt er með líka valin af þér? 
«Nei, það sjá þjónar Holtsins um. Við höfum smakkað þetta saman hingað til og þeir hafa alltaf valið vínin mjög vel,» segir þessi kraftmikla og skemmtilega suðræna kona sem hlakkar til að leika sér að íslenskum hráefnum. 
Texti Hildur Loftsdóttir.
