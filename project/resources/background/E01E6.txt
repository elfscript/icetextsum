SKIP Hafrannsóknastofnunar, Árni Friðriksson og Bjarni Sæmundsson, voru bæði í flotkví í Vélsmiðju Orms og Víglundar í Hafnarfirði í gær vegna viðhalds og endurbóta. Guðmundur Víglundsson, framkvæmdastjóri vélsmiðjunnar, segir að það hafi aldrei gerst áður að hafrannsóknaskipin séu samtímis í slippnum.
Viðgerð lauk á Bjarna Sæmundssyni í gær og var hann dreginn út úr kvínni á flóðinu í gærkvöldi. 
Skipin voru tekin upp til hefðbundinna slippviðgerða sem þau gangast undir annað hvert ár. 
Verkefnastaðan góð
«Það er ánægjulegt að Hafró skuli hafa séð sér hag í að nota íslenska þjónustu í framhaldi af þeirri neikvæðu umræðu sem verið hefur í kringum viðgerðir á skipum Landhelgisgæslunnar,» segir Guðmundur. 
Að sögn hans hefur verkefnastaðan verið góð það sem af er þessu ári eftir erfitt tímabil. «Framhaldið er líka mjög gott eftir því sem best verður séð,» segir hann. Um þessar mundir eru rúmlega 50 starfsmenn hjá Vélsmiðju Orms og Víglundar en að sögn Guðmundar verða starfsmennirnir um eitt hundrað í sumar á meðan aðalvertíðin stendur yfir. Að sögn hans eru skipaviðgerðir vélsmiðjunnar afar þýðingarmiklar fyrr atvinnulífið í Hafnarfirði og margfeldisáhrifin mjög mikil. «Þegar það er lítið að gera hjá okkur þá er eins og það ríki deyfð yfir höfninni og öllu í kringum hana.»
