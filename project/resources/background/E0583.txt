SVARTIR borðar héngu á húsum sem stendur til að rífa við Laugaveginn í gærmorgun. Í nýju deiliskipulagi er gefin heimild til að rífa 25 hús við Laugaveginn en flest þeirra eru yfir hundrað ára gömul og þrettán hús eru frá 19. öld.
Borðarnir minntu á sorgarborða og voru hengdir upp til að vekja athygli á þessum fyrirætlunum sem margir vilja meina að hafi í för með sér mikla röskun á götumynd Laugavegarins. Öðrum þykir nauðsynlegt að rífa húsin til að byggja upp verslunar- og atvinnuhúsnæði þótt gæta þurfi að götumynd.
