ÍSLENSKI landsliðsbakvörðurinn í körfuknattleik, Jón Arnór Stefánsson, leikur síðdegis í dag með Evrópuúrvalinu gegn liði skipuðu leikmönnum frá öðrum heimsálfum í árlegum Stjörnuleik sem fram fer á Kýpur. Jón Arnór leikur með rússneska liðinu Dynamo frá St. Pétursborg en hann gerði eins árs samning við félagið s.l. sumar og hefur hann vakið mikla athygli í vetur. Alls eru 12 leikmenn í Evrópuúrvalinu og þar af 6 bakverðir og er Jón Arnór eini leikmaðurinn frá Vestur-Evrópuríki í því liði. 
Leikurinn verður sýndur á Sýn og hefst útsending kl. 15:30.
