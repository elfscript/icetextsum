ÞÝSKI plötusnúðurinn Timo Maas er væntanlegur hingað til lands og spilar á NASA föstudaginn 24. febrúar næstkomandi. Þetta er í annað skiptið sem Maas sækir Ísland heim en hann kom hingað árið 2001 og spilaði þá á sérstöku Party Zone kvöldi sem enn er mörgum í fersku minni. Party Zone endurtekur nú leikinn en Hr. Örlygur slæst í þetta sinn með í för og því ljóst að ekkert verður til sparað þann 24. þessa mánaðar.
Timo Maas er einn vinsælasti plötusnúður heims og er vanur að spila á öllum þekktustu næturklúbbum heimsins og á tónlistarhátíðum eins og Glastonbury og Reading. Sem tónlistarmaður hefur hann gert tvær breiðskífur og endurhljóðblandað tónlistarmenn á borð við Madonnu, Depeche Mode, Jamiroquai, Moby, Placebo, Fatboy Slim og Tori Amos. Síðasta breiðskífa hans, Pictures, kom út fyrir nokkrum mánuðum og hefur fengið frábærar viðtökur. Hún inniheldur meðal annars smellina «4Ur Ears» með Kelis, «Pictures» og «First Day» með Brian Molko söngvara Placebo en meðal annarra sem koma fram á plötunni eru Rodney P og Neneh Cherry. Forsala hefst miðvikudaginn 15. febrúar og fer fram í verslunum Skífunnar og á midi.is. Miðaverð er 1.500 krónur í forsölu (auk 150 króna miðagjalds) en 1.900 krónur við hurð.
