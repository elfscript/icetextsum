Nemendum 9. bekkjar Húsaskóla var boðið upp á lifandi bókasafn í gær en þar eru bækurnar fulltrúar hinna ýmsu hópa, oft minnihlutahópa sem hafa sætt fordómum og eða hafa verið fórnarlömb misréttis og félagslegrar útilokunar. Með þessu var leitast við að brjóta niður fordóma og eyða fáfræði, en Lifandi bókasafn er liður í mannréttindafræðslu Húsaskóla. 
Að sögn Piu Viinikka, bókasafns- og upplýsingafræðings við Húsaskóla, er skólinn fyrsti grunnskólinn á Íslandi sem býður upp á lifandi bókasafn, en hugmyndin er komin frá Danmörku. Hún sagði að átta manns hefðu komið í heimsókn í skólann og hefði hver og einn átt hálftíma stund með hópi fjögurra nemenda. Fulltrúi múslima og femínista komu í skólann ásamt því að þunglyndissjúklingur, óvirkur alkóhólisti, blökkumaður, samkynhneigður karl og kona, auk einstaklings sem lent hafði í einelti komu og svöruðu spurningum sem hver hópur hafði undirbúið. Upplýsingarnar og svörin yrðu svo nýtt í verkefnavinnu þar sem niðurstöður yrðu sýndar öðrum skólafélögum.
