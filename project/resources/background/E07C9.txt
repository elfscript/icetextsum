Eftir Brján Jónasson brjann@mbl.is VERJENDUR allra sakborninga í Baugsmálinu kröfðust þess við munnlegan málflutning í Héraðsdómi Reykjavíkur í gær að umbjóðendur sínir yrðu sýknaðir af öllum ákærum í málinu. Þeir gagnrýndu harkalega rannsókn efnahagsbrotadeildar ríkislögreglustjóra á málinu.
Verjendurnir fimm skiptu málflutningi í málinu með sér, og fjölluðu fyrst um ákærur vegna ársreikninga og síðan um ákærur um undanskot á opinberum gjöldum. 
Gestur Jónsson, verjandi Jóns Ásgeirs Jóhannessonar, forstjóra Baugs, sagði að sér væri ekki kunnugt um að nokkru sinni hefði áður verið jafnmikið haft fyrir því að upplýsa brot á tollalögum, t.d. með því að fá bandarískan bílasala hingað til lands vegna innflutnings á þremur bílum, og ætluðum undanskotum upp á um 1,5 milljónir króna. Gestur taldi það hafa komið vel fram við vitnaleiðslur og í lögregluskýrslum hvaða hug Jón Gerald bæri til Jóns Ásgeirs, t.d. með tölvupósti sem sendur hefði verið frá Jóni Gerald til Jóns Ásgeirs, þar sem hann segir m.a. «ef einhver er lyginn og ómerkilegur þá ert það þú Jón Ásgeir». Auk þess hefði Jón Gerald staðfest við yfirheyrslur hjá lögreglu að hafa hótað Jóni Ásgeiri lífláti, áður en hann sneri sér til efnahagsbrotadeildarinnar. 
Mikið var haft við til þess að upplýsa málið, og sagði Gestur að aldrei í Íslandssögunni hefði verið eytt jafnmiklu fé til einnar rannsóknar. 
Og um hvað snýst svo málið? spurði Gestur. Hann sagði þá ákæruliði sem um ræðir fjalla annars vegar um það hvort sérgreina átti viðskiptakröfur til tengdra aðila í ársreikningum, en hins vegar um undanskot á opinberum gjöldum við innflutning fjögurra bíla. 
Enginn talið sig hafa orðið fyrir tjóni
Gestur benti á að þetta væri sennilega í fyrsta skipti sem menn þyrftu að koma fyrir dóm vegna þess að þeir hefðu ekki sérgreint viðskiptakröfur á réttan hátt í ársreikningum. Sem væri undarlegt í ljósi þess að allar stærðir væru réttar í ársreikningunum, afkoma, hagnaður og annað, og efnahag rétt lýst. Enginn hefði kvartað eða talið sig hafa orðið fyrir tjóni. Allar kröfur hefðu verið greiddar að fullu og Baugur ekki tapað á viðskiptunum. 
Þessi þáttur málsins fjallaði því um að hátternisreglur hefðu verið brotnar án þess að það hefði haft neinar afleiðingar, eitthvað sem í mesta lagi hefði átt að skamma fyrir og biðja um að þetta yrði haft rétt í framtíðinni. 
Ákæran hvað varðar ranga ársreikninga er villandi, sagði Gestur. Í raun virtist sem verið væri að kæra fyrir athafnaleysi, og ljóst að verknaðarlýsing væri ófullnægjandi. Hvergi væri sagt hverjar væru hinar villandi eða röngu sérgreiningar, og upphæðirnar hefðu ekki verið sundurliðaðar. 
Einnig sagði Gestur það mikinn galla á ákærunni að ekki væri neitt fjallað um hugarástand ákærðu í henni, þ.e.a.s. hvort þeir hefðu brotið af sér af ásetningi eða stórfelldu gáleysi. Miklu skipti að Jón Ásgeir hefði ekki komið sjálfur að gerð ársreikninga, til þess hefði hann ráðið fagmenn. 
Lykilatriði væri einnig skilgreining á hugtakinu lán, enda skilgreindi saksóknari það hugtak afar vítt. Gestur sagði hins vegar að ekki væri hægt að líta á allar viðskiptakröfur sem lán, heldur hlyti að vera um að ræða kröfur vegna eiginlegrar lántöku. Viðskiptareikningur Jóns Ásgeirs hefði verið biðreikningur, þangað hefðu öll hans útgjöld farið, og þau síðar verið flokkuð niður í persónuleg útgjöld og kostnað vegna fyrirtækisins. 
Gestur sagði ríkislögreglustjóra hafa hafnað því að greina viðskiptareikning Jóns Ásgeirs niður eftir því hvort um væri að ræða persónuleg útgjöld eða kostnað vegna starfa hans fyrir Baug. Því hefðu verjendur þurft að fá sérfróða aðila til þess að rannsaka það, og því fengið endurskoðunarfyrirtækið PricewaterhouseCoopers til að vinna skýrslu um það. 
Niðurstaða PricewaterhouseCoopers hefði verið sú að Jón Ásgeir hefði aldrei verið í skuld við Baug, hann hefði alltaf átt í það minnsta jafn mikið inni hjá Baugi og hann skuldaði á viðskiptareikningi. Þar voru einnig lánveitingar skilgreindar nákvæmlega, og niðurstaðan hefði verið sú að á þeim tímapunkti sem ársreikningar voru gerðir á þessum árum hefði Gaumur aðeins einu sinni skuldað Baugi. Þar hefði verið um að ræða samtals 4,5 milljónir króna, sem teljist óveruleg upphæð, eða um 0,5% af öðrum óinnheimtum skuldum Baugs á þeim tíma. Jón Ásgeir, Kristín Jóhannesdóttir og Fjárfar hefðu aldrei verið í skuld þegar ársreikningar voru gerðir. 
Í þessu áliti sérfróðra manna um endurskoðun væri á hreinu að enginn grundvöllur væri fyrir því að álykta að lög hefðu verið brotin. Í það minnsta sýndi það fram á vafa á sekt í þessu tilviki, sem ætti að leiða til sýknu í þessum ákæruliðum. 
Jakob R. Möller, verjandi Tryggva Jónssonar, fyrrverandi aðstoðarforstjóra Baugs, sagði að ekki mætti betur sjá en að Tryggvi væri ákærður um aðild að málinu, enda hefði hann enga ábyrgð borið á ársreikningum Baugs. Hvergi í ákærunum væri tiltekið hvaða athöfn, eða athafnaleysi það hefði verið sem leiddi til þess að ákveðið hefði verið að ákæra í málinu, og ekkert í ræðu sækjanda hefði beinst að ákæru gegn Tryggva. 
Ákæra yrði að lýsa athöfn eða athafnaleysi, og taldi Jakob að ákæru væri þar ábótavant. Hann spurði því hvernig sakborningur sem ekki vissi nákvæmlega hvað væri verið að ásaka hann um ætti möguleika á að verjast ásökunum. Þó sýndist sem ákært væri fyrir athafnaleysi, að sundurgreina ekki viðskiptareikninga. Erfitt væri að sjá hvernig væri hægt að ákæra fyrir aðild að athafnaleysi, nema menn teldu að Tryggvi hefði hvatt Jón Ásgeir til að aðhafast ekkert, sem enginn hefði haldið fram við réttarhöldin. 
Hann sagði það vekja athygli að ákært væri í fjórum liðum í þeim hluta málsins er snýr að ársreikningum, einum fyrir hvert ár sem gerð væri athugasemd við ársreikninga. Sagði hann greinilegt að með því hefði ákæruvaldið verið að «belgja ákæruna út» svo hún liti sem verst út fyrir ákærðu. Ákæruvaldið reiddi stórt til höggs gegn Tryggva Jónssyni eins og öðrum ákærðu, og eftir stendur ákæra fyrir «hlutdeild að athafnaleysi», sem engin áhrif hafði, sagði Jakob. «Fjallið tók jóðsótt og fæddist lítil mús. Mjög lítil mús,» sagði hann að lokum. 
Segir ýmsa galla vera á ákæru
Tveir endurskoðendur voru ákærðir í málinu, þau Stefán Hilmarsson og Anna Þórðardóttir, sem bæði störfuðu hjá KPMG endurskoðun á þeim árum sem ákærurnar ná til. Þau eru ákærð fyrir að árita án fyrirvara ársreikningana, og eru ýmsir gallar á þeirri ákæru, sagði Þórunn Guðmundsdóttir, lögmaður Önnu og Stefáns. 
Þar væri í raun ætlað athafnaleysi þeirra tengt ábyrgð á rekstri fyrirtækisins, og að auki ekki fjallað neitt um huglæga afstöðu þeirra, ásetning eða stórfellt gáleysi. Máli sínu til stuðnings vísaði Þórunn í skýrslu PricewaterhouseCoopers, sem og skilgreiningar á hugtökum í endurskoðun, svo sem «góða endurskoðunarvenju», og «glögga mynd». 
Þórunn mótmælti þeirri túlkun sækjanda í málinu að Anna og Stefán hefðu verið háð velvilja stjórnenda Baugs, þau hefðu bæði starfað fyrir óháð endurskoðunarfyrirtæki, og með orðum sínum hefði sækjandi vegið að þeirra starfsheiðri, með ósmekklegri athugasemd sem hefði ekki verið honum sæmandi. Einu dæmin um að endurskoðendur hefðu verið sakfelldir fyrir að skrifa fyrirvaralaust upp á ársreikninga væru þegar ársreikningarnir hefðu beinlínis gefið ranga mynd af stöðu fyrirtækisins.
