HEILDARFJÁRHÆÐ verðtryggðra íbúðalána bankanna var komin í 200 milljarða króna í lok apríl, samkvæmt Seðlabankanum. Fjöldi lána fór í 14.501 og hvert lán er að meðaltali 11 milljónir króna. 
Útlán bankanna námu 19,7 milljörðum í apríl en það er svipað og var á fyrstu þrem mánuðum ársins. 
Í Morgunkorni Íslandsbanka segir að um 3.800 kaupsamningum hafi verið þinglýst á höfuðborgarsvæðinu og Akureyri frá áramótum en á sama tímabili hafa bankarnir afgreitt ríflega 7.900 íbúðalán. «Enn virðist því töluvert um að fólk endurfjármagni eldri lán án þess að um íbúðaskipti sé að ræða,» segir í Morgunkorni . 
Greiningardeild Landsbankans segir í Vegvísi að miðað við útlánatölur bankanna í apríl megi ætla að markaðshlutdeild þeirra á íbúðalánamarkaði sé að nálgast 30%.
