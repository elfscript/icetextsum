NÝTT hótel, Hótel Reykjavík Centrum, var opnað á föstudag við hátíðlega athöfn. Hótelið er við Aðalstræti 16, en elsti hluti hússins var byggður árið 1764. Nýbyggingar hússins eru gerðar eftir sögufrægum reykvískum húsum, Fjalakettinum og Uppsölum. 
Á hótelinu eru 90 herbergi með öllum nútímaþægindum svo sem gervihnattarsjónvarpi, þráðlausu neti, öryggishólfi og te- og kaffisetti. Á hótelinu eru tveir ráðstefnusalir sem rúma allt að 40 manns. 
Sigurður Ómar Sigurðsson, hótelstjóri Hótel Reykjavík Centrum, segir hótelið þegar hafa fengið margar fyrirspurnir um gistingar og fjöldi aðila hafi lýst yfir áhuga á bókunum. «Horfurnar eru mjög góðar og það lítur út fyrir að við byrjum af miklum krafti,» segir Sigurður Ómar, en gestir opnunarinnar voru upp til hópa afar hrifnir af hönnun og útliti hússins. «Fólk sem er búið að skoða hérna hjá okkur er mjög ánægt. Þetta hótel býður upp á allt sem fjögurra stjörnu hótel gerir.» 
Steinunn Valdís Óskarsdóttir borgarstjóri segir ánægjulegt að sjá að Aðalstrætið, sem enginn hafði trú á fyrir tíu til tólf árum, hafi nú gengið í endurnýjun lífdaga. «Fyrir sex árum gengu borgaryfirvöld á hvern fjárfestinn á fætur öðrum og enginn hafði trú á þessu. Þá voru allir með hugann við Kringlu og Smára,» segir Steinunn. «Þetta hefur gerbreyst, það er mikil uppbygging á þessu svæði og verið að endurgera elsta hús Reykjavíkur hér við hliðina, en það verður punkturinn yfir i-ið. Þetta ber því vitni að þetta langa uppbyggingarstarf síðasta áratugar sé að skila sér.»
