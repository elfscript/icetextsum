SVEITARFÉLÖG á höfuðborgarsvæðinu og Ferðamálasamtök höfuðborgarsvæðisins undirrituðu í gær samstarfssamning um að vinna sameiginlega að upplýsingamiðlun, kynningu á viðburðum tengdum ferðaþjónustu og markaðssetningu höfuðborgarsvæðisins. Samningurinn felur í sér að sveitarfélögin leggja til mishá framlög til reksturs verkefnisins, frá 200.000 til 3,5 milljóna króna, til næstu tveggja ára en verkefninu er stýrt frá Höfuðborgarstofu.
Pétur Rafnsson, formaður Ferðamálasamtaka höfuðborgarsvæðisins, sem átti frumkvæði að því að kalla saman fulltrúa frá sveitarfélögunum, sagði markmið samstarfsins að skapa heildstæða mynd fyrir ferðamenn sem hingað koma og ná enn betri árangri í ferðaþjónustu. «Við viljum að fjármagn til ferðatengdra atriða nýtist betur í heild sinni á svæðinu og við viljum aðgengilegri og markvissari upplýsingagjöf og kynningu svæðisins.» 
Steinunn Valdís Óskarsdóttir borgarstjóri lýsti sömuleiðis yfir ánægju með samninginn og sagðist binda vonir við að samstarf sveitarfélaganna styrkti svæðið sem eitt ferðaþjónustusvæði. 
Svanhildur Konráðsdóttir er forstöðumaður Höfuðborgarstofu. 
«Grundvallaratriðið í þessum samningi er að við erum að skilgreina höfuðborgarsvæðið sem eina heild í ferðaþjónustu og hagsmunir þessara sveitarfélaga liggja saman að þessu leytinu til. Þetta snýst um heildstæða markaðssetningu, fyrst og fremst gagnvart erlendum ferðamönnum, sem er fyrsti áfanginn. Við erum að kynna svæðið sem «Reykjavík capital area» eða höfuðborgarsvæði undir slagorðinu «Pure energy» (hrein orka).» 
Þess má geta að Höfuðborgarstofa rekur Upplýsingamiðstöð ferðamanna í Reykjavík en þangað leita um 200.000 manns árlega. Höfuðborgarstofa mun sjá um að viðhalda samskiptum og miðlun upplýsinga frá sveitarfélögunum og Ferðamálasamtökum höfuðborgarsvæðisins. Sveitarfélögin sem um ræðir eru: Reykjavík, Kópavogur, Garðabær, Hafnarfjörður, Mosfellsbær, Seltjarnarnes og Álftanes.
