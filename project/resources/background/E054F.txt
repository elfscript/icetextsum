RISASTÓRAR myndir Odd Nerdrum af nöktum mannverum í goðsögulegu norrænu landslagi eru málaðar í stíl gömlu meistaranna eins og endranær. Ein myndanna á sýningunni In Limbo sker sig þó úr þar sem líkamarnir eru eins og af öðrum heimi, svífa í lausu lofti óvissunnar og virðast stefna allir í sömu átt án þess að geta rönd við reist. Það felst einhver heillandi óhugnaður í þessum tímalausu myndum, ekki síst í nánd nektarinnar við óhamda náttúru. Ryðrauður mattur litur eða duft er notað ofan á glansandi áferð hörundsins sem gefur tilfinningu fyrir manninum sem hluta jarðarinnar, ást og dauði haldast í hendur. Odd Nerdrum er í hópi þeirra listamanna sem reyna að lifa rómantískar goðsögur um listamenn sem voru taldir stórskrýtnir og snillingar, útlægir hataðir og misskildir. Ýkt sviðsetning myndanna minnir svolítið á atriði úr Hringadróttinssögu eða ímynduð atriði úr norrænni goðafræði og jafnvel á myndina Öldung daganna eftir William Blake þar sem hárið á stórvaxinni fígúrunni fýkur til hægri, «stílbragð» sem bregður fyrir í myndum Nerdrums (einnig Stefáns) og gefa tilfinningu fyrir óheftum náttúruöflum. Nerdrum getur leikið (eða upplifað) sig sem útlaga í listinni þrátt fyrir gífurlegar vinsældir í þeim hópi sem hann stílar á, heldur vegna þess að sá listheimur sem hann hafnar sjálfur, hefur haft misjafnar skoðanir um hann sjálfan sem listamann og vægi verka hans.
Eins og margir vita hefur Odd Nerdrum sagt að hann sé ekki listamaður í nútímalegum skilningi heldur sé hann kitch-málari og geri myndir sem falli að smekk fólksins, myndirnar séu í þágu lífsins og fjalli um manneskjuna og holdið. Hinn móderníski skilningur á listinni sé sá að hún sé algerlega bundin samtímanum, sé vitsmunaleg og krefjist stöðugrar endurnýjunar og frumleika enda eigi listin ekki að segja sögu né vera leikhús. 
Þó benda megi á að tími módernismans hafi liðið undir lok á sjöunda áratugnum og svokallaður póstmódernismi tekið við með öllum sínum fjölbreytileika þá standa menn enn frammi fyrir hugmyndafræðilegri skilgreiningarkreppu hvað varðar hugtakið list. Og jafnvel þó póstmódernísk list hafi hafnað framúrstefnu avantgardismans þá lúrir undir niðri krafan um frumleika, íróníu, heimspekilega, pólitíska eða aðra vitsmunalega nálgun og er það líklega þess vegna sem Nerdrum tekur til bragðs að skilgreina «list» sína sem kitch en ekki list. Odd Nerdrum hefur þó víðari skilgreiningu á hugtakinu kitch eða listlíki en almennt gerist og telur það geta verið gott eða slæmt eftir atvikum. 
Stefán Boulter, fyrrverandi nemandi Nerdrums, á allmargar myndir á þessari sýningu, bæði málverk og grafíkverk. Enn sem komið er stendur hann langt að baki meistara sínum, ekki síst vegna þess að hann virðist ekki finna sína eigin persónulegu nálgun við myndefnið þrátt fyrir góða tæknikunnáttu. Margar myndanna eru stífar, skólalegar og alveg lausar við að vekja sterk hughrif, þó sumar séu sæmilega fallegar. Kannski er kominn tími fyrir hann að hætta að einblína á læriföður sinn og skapa sér eigin myndheim og eigin forsendur. Það má því segja að á sýningunni sé bæði gott og vont kitch, og ef við lítum á kitch sem eina tegund lista, þá er gott kitch góð list en vont vond list. Kitch er ágætis orð í skilgreiningu Nerdrums, en okkur vantar tilfinnanlega góða íslenska þýðingu á orðinu, einnig er ótækt að orðið list sé látið standa fyrir ákveðna tegund listar sem veldur þessu veseni að stilla þessu tvennu upp, kitch og list, sem andstæðum. 
Þóra Þórisdóttir
