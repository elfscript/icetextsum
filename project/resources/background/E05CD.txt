Ótrúleg sjón mætir þeim sem nú aka upp Kópavogsdalinn upp í hið nýja hverfi bæjarins við Vatnsenda. Þar vinna fjölmargir aðilar hörðum höndum að byggingu íbúðarhverfis, og má helst líkja ástandinu við uppbyggingu bæja í tengslum við gullgrafaraæði. Nokkrar deilur urðu um byggð við Elliðavatnið á sínum tíma, en að sögn Birgis H. Sigurðssonar, skipulagsstjóra Kópavogsbæjar, hefur verið leitast við að laga byggðina að viðkvæmu svæði og reynt að skipuleggja hverfið sem eins konar sveit í borg.
Að sögn Birgis var farið að huga að Vatnsendabyggð um 1990 en þá var reyndar komin töluverð byggð þar þá þegar. «Við fengum það verkefni að bæta þar við og þétta byggðina. Við kölluðum það sveit í bæ, þ.e. Dimmu-, Mela-, Grunda- og Brekkuhvarf, og unnum þar skipulag fyrir um 35 einbýlishúsalóðir, nokkuð stórar og á nokkrum þeirra var möguleiki á að vera með hesthús. Þetta hafði ekki verið reynt áður en hefur tekist vel að mínu mati og vakið athygli, ekki bara hér á landi heldur einnig utan landsteinanna.» 
Byggðin verður lítt áberandi við Elliðavatn
Árið 2001 var síðan byrjað á norðursvæðinu í Vatnsenda og skipulagið þar unnið rétt fyrir síðustu kosningar. «Það var töluverður hávaði um skipulagsmál í Vatnsenda á þessum tíma en ég held að nýja byggðin sé að komast í gott horf og menn sjái nú að þarna eru ágætis hlutir að gerast,» segir Birgir. 
Gert er ráð fyrir að strax nú í haust verði nýframkvæmdum á stærsta hluta norðursvæðisins, þ.e. Hvarfa, lokið. Í fyrstu höfðu menn aðallega áhyggjur af því að byggðin myndi hafa áhrif á það útivistarsvæði sem Vatnsendinn hefur upp á að bjóða, m.a. vatnið og vatnsbakkann. Birgir segir hins vegar að yfirbragð byggðarinnar sé þannig skipulagt að þeir sem standi niðri við vatnið verði lítið varir við þéttbýlið. Lægsta byggðin stendur næst vatninu og síðan verða þriggja og fjögurra hæða hús fjær og þegar enn fjær dregur í Kórunum rís byggðin hærra. 
«Við höfum aldrei verið feimin við það í Kópavogi að byggja upp í loftið, það sanna dæmin bæði í Kópavogsdalnum og Sölum og síðan verða há hús við Hörðukór í Kórunum,» segir Birgir. 
Stærsti hlutinn í Vatnsendalandinu verður fullbyggður nú í haust og mun fólk væntanlega flytja í stórum stíl inn í hverfið í sumar og haust og eitthvað fram á næsta ár. Kórarnir fóru að stað í vetur og segir Birgir að einbýlishúsahverfið hafi rokið af stað af miklum krafti og fjölbýlishúsin muni eflaust fara að stað í sumar og haust. 
Þessa dagana er verið að ljúka skipulagsvinnu á því svæði sem nefnist Þingin. Stefnt er að úthlutun svæðisins innan skamms en það er gríðarleg eftirspurn og fólk bíður eftir svæðinu. 
«Sem dæmi má nefna þá hafa verið 15-20 símtöl á dag síðasta hálfa árið frá fólki sem hefur áhuga á að byggja á svæðinu. Þetta er eina svæðið sem á eftir að úthluta, þ.e. suðursvæði Vatnsendalandsins eða Þingin, eins og við köllum það. Við erum þarna með góðar reiðleiðir í skipulaginu og hluti þeirra er kominn til framkvæmda og hefur reynst vel. Við erum með hesthúsabyggð inni í Hvörfunum og í Þingunum verðum við með 5 lóðir þar sem við gerum ráð fyrir hesthúsi á lóðinni, ásamt íbúðarhúsi. Þá þarf að vera hægt að ríða frá þeim og inn á reiðstígana. Þetta gefur hverfinu svolítinn lit og sveitarrómantík og um leið gefur það okkur þéttbýlisbúunum örlítið jarðsamband,» segir Birgir. 
Í Vatnsendalandinu er reiknað með um 5.000 íbúum, sem þýðir að þarna verða um 2.000 íbúðir í heildina.
