Unnur Guðmundsdóttir, húsfreyja á Stað í Reykhólasveit, fæddist á Haukabergi á Barðaströnd 7. júlí 1914. Hún lést á Landspítalanum við Hringbraut þriðjudaginn 26. apríl síðastliðinn. Foreldrar hennar voru Friðgerður Marteinsdóttir, f. 18. september 1891, d. 17. nóvember 1969, og Guðmundur Jónsson, f. 6. október 1853, d. 31. desember 1944. Friðgerður og Guðmundur bjuggu lengst af á Skjaldvararfossi á Barðaströnd. Systkini Unnar voru: Hafsteinn, f. 4. febrúar 1912, d. 16. maí 1999, Gyða, f. 7. janúar 1917, d. 29. nóvember 1991, Guðmundur Friðgeir, f. 1. nóvember 1918, d. 3. júlí 1972, Þórarinn Fjeldsted, f. 29. júní 1920, d. 11. ágúst 2000, Snæbjörn Gunnar, f. 9. mars 1924, d. 2. febrúar 2003, Lúðvík, f. 13. mars 1925, d. 3. júlí 1977, og Kristín, f. 29. júní 1927, d. 30. ágúst 1942. 
Unnur ólst upp á Skjaldvararfossi hjá foreldrum sínum fram yfir fermingu. Auk hefðbundins barnaskólanáms sótti hún unglingaskóla í Flatey á Breiðafirði. Hún var síðan við ýmis störf á heimilum í Reykjavík, Mosfellssveit, Kjós og í Geiradalshreppi fram til ársins 1938, þegar hún flutti að Stað í Reykhólasveit. Unnur bjó á Stað frá 1938 allt til dauðadags. 
8. nóvember 1940 giftist Unnur Snæbirni Jónssyni, bónda á Stað í Reykhólasveit, f. 8. nóvember 1909, d. 21. ágúst 1982. Snæbjörn var sonur Ólínu Kristínar Snæbjarnardóttur frá Hergilsey og sr. Jóns Þorvaldssonar prests á Stað frá 1903 til 1938. 
Sonur Unnar og stjúpsonur Snæbjarnar er Sigurvin Ólafsson, smiður á Stokkseyri, f. 27. september 1934. Hann er kvæntur Svandísi Sigurðardóttur húsmóður frá Svínárnesi á Látraströnd, f. 3. september 1935. Börn þeirra eru: Sævar Örn sjómaður, f. 3. febrúar 1971, og Reynir Már sjómaður, f. 23. apríl 1974. Synir Sigurvins og Soffíu Jónsdóttur fyrri konu hans eru: Ólafur Vignir tölvunarfræðingur, f. 27. júlí 1964, Guðmundur Ingi verkamaður, f. 25. október 1966, og Jón Garðar sjómaður, f. 5. maí 1968. 
Unnur og Snæbjörn eignuðust fjóra syni. Þeir eru: 1) Jón, bóndi í Mýrartungu í Reykhólasveit, f. 29. ágúst 1941, d. 24. janúar 2000. Hann var kvæntur Aðalheiði Hallgrímsdóttur húsmóður, frá Dagverðará, f. 30. desember 1945. Börn þeirra eru: Snæbjörn flugstjóri, f. 1. desember 1964, Inga Hrefna sálfræðingur, f. 7. maí 1966, Ólína Kristín hjúkrunarfræðingur, f. 19. desember 1975, og Unnur Helga verkfræðinemi, f. 23. mars 1979. 2) Árni, landsráðunautur hjá BÍ, f. 1. mars 1946. Hann er kvæntur Sigríði Héðinsdóttur bankastarfsmanni, frá Borgarnesi, f. 24. nóvember 1947. Synir þeirra eru: Snæbjörn þjónn, f. 17. desember 1981, og Héðinn menntaskólanemi, f. 22. maí 1986. 3) Friðgeir, verkstjóri í Reykjavík, f. 6. júní 1947. Hann var kvæntur Eddu Kristínu Jónsdóttur frá Klukkufelli, f. 3. janúar 1953 (þau skildu). Börn þeirra eru: Kristján verkamaður, f. 10. október 1974, Guðjón verkamaður, f. 11. ágúst 1975, Sara verkamaður, f. 18. ágúst 1980, og Ægir rafeindavirki, f. 30. janúar 1982. Sambýliskona Friðgeirs er Halldóra Guðmundsdóttir þroskaþjálfi, f. 23. nóvember 1952. 4) Eiríkur, bóndi á Stað í Reykhólasveit, f. 21. apríl 1953. Hann er kvæntur Sigfríði Magnúsdóttur bónda, frá Hólmavík, f. 18. júní 1954. Þeirra börn eru: Gauti kennari, f. 1. febrúar 1975, Rebekka kennari, f. 23. apríl 1976, og Harpa Björk nemi, f. 30. apríl 1982. 
Útför Unnar verður gerð frá Fossvogskirkju í dag og hefst athöfnin klukkan 13. Jarðsett verður í Staðarkirkjugarði á Stað í Reykhólasveit. 
Mig langar að minnast með nokkrum orðum móðursystur minnar Unnar á Stað. Hún var eitt sjö systkina sem komust til fullorðinsára og ólust upp á Skjaldvararfossi á Barðaströnd og er síðust þeirra til að kveðja þennan heim. 1953 var ég send að Stað til sumardvalar sex ára gömul og var þar alls fjögur sumur og kynntist fjölbreyttum vinnuháttum þar en Unnur og Snæbjörn Jónsson maður hennar réðu þar húsum. Það var mannmargt á Stað á þessum tíma því auk hjónanna voru fimm synir á ýmsum aldri. Einnig var þar fleira heimilisfólk til skemmri og lengri tíma auk barna sem komu til sumardvalar.
Þó ég væri ung að árum tók ég fljótlega þátt í ýmsum störfum sem til falla á stóru sveitaheimili því þar sat enginn auðum höndum, allir tóku þátt. Í Reykhólasveit endar þjóðvegurinn um sveitina á hlaðinu á Stað. Margir komu til að skoða kirkjuna sem er með elstu kirkjum landsins, öllum var boðið upp á hressingu að gömlum og góðum sið en þetta jók vissulega vinnuálag húsfreyjunnar. Milli systkinanna frá Fossi var ætíð mikil hlýja, ekki síst á milli Unnar og móður minnar því þær voru einu systurnar en Kristín yngsta systir þeirra hafði dáið aðeins 15 ára gömul. Unnur saknaði móður minnar mikið eftir að hún lést 1991 og að sumu leyti yfirfærði hún væntumþykju sína á mömmu á mig því ég fékk nánast alltaf símhringingu frá Unni bæði á afmælisdegi mínum og mömmu og hún lét sér mjög annt um að fá fréttir af mér og mínum og fylgdist vel með okkar högum. 
Hin síðari ár var hún farin að heilsu en Eiríkur sonur hennar og Fríða kona hans sem búa á Stað gerðu henni kleift að búa áfram þar þrátt fyrir það. 
Ég var skírð Friðgerður í höfuð ömmu minnar sem ætíð var kölluð Fía á Fossi en af þeim styttingum sem hafa verið gerðar á nafni mínu þykir mér vænst um að síðan ég dvaldi á Stað kallar fjölskyldan þaðan mig alltaf Fíu og gerir enn. 
Ég sendi afkomendum Unnar innilegar samúðarkveðjur. Blessuð sé minning hennar. 
Friðgerður S. Benediktsdóttir (Fía).
Hveitikorn þekktu þitt 
þá upp rís holdið mitt, 
í bindini barna þinna 
blessun láttu mig finna. 
(Hallgrímur Pétursson.) 
Láttu nú ljósið þitt 
loga við rúmið mitt. 
Hafðu þar sess og sæti, 
signaði Jesú mæti. 
(Höf. óþ.) 
Þegar ég loka augunum og fer með þessar bænir er ég orðin sex ára aftur og komin upp í rúm til ömmu. Ég finn lyktina sem var þar inni og nærveru ömmu og afa. Líklega höfum við amma staðið við gluggann áðan og horft saman á norðurljósin eins og við gerðum svo oft þegar ég gisti á Stað. 
Það verður skrýtið að koma að Stað núna þegar amma hefur kvatt þennan heim, amma á Stað hefur verið fastur punktur í tilverunni frá því ég fæddist. Ég man þegar ég var krakki og við fórum út að Stað hvað það var mikið sport að keyra fyrir beygjuna hjá Brandsstöðum og sjá tignarlegt húsið birtast, þá var maður kominn. Alltaf var boðið upp á kakómalt og afi lumaði á brenndum brjóstsykri meðan hans naut við. Amma var strangtrúuð og var hún leikin við að sjá hlutina eins og hún vildi, þynnka var ekki til hjá henni, fólk var bara svo óheppið að fá flensu! 
Ég verð ævinlega þakklát Eika og Fríðu fyrir að hafa gert ömmu kleift að búa á Stað þar til yfir lauk. Hún vildi ekki annars staðar vera þó að æskustöðvarnar á Barðaströnd hafi verið henni kærar. Líklega hefur henni verið innanbrjósts eins og pabba þegar hann orti: 
Víst elska ég Staðinn og allt sem þar lifnar og grærog ekkert í heiminum slitið mig burt þaðan fær.Á víkinni báran sér vaggar hjá örsmárri hlein 
því vorið er komið og fegurðin ríkir hér ein. 
Ég var svo lánsöm að halda í höndina á ömmu þegar hún yfirgaf þessa veröld. Það var svo mikill friður yfir henni þegar því var lokið að ég er viss um að pabbi og afi hafa tekið vel á móti henni. 
Þegar við amma kvöddumst í síma var kveðjan alltaf á sama hátt: Þakka þér fyrir að hringja, Ólína mín, Guð fylgi þér. Ég vil gjarna snúa þessari kveðju við og þakka ömmu fyrir að hafa verið til, Guð fylgi henni. 
Hugur minn er hjá þeim sem sakna ömmu og ég bið góðan Guð að styrkja okkur í sorginni. 
Ólína Kristín Jónsdóttir.
Þessi fátæklegu orð eru skrifuð til að þakka henni Unni fyrir vináttuna í gegnum árin. Þakka fyrir hlýjuna og trygglyndið sem hún og fjölskyldan á Stað sýndi okkur öllum. Þakka henni fyrir að halda Jóni Kolbeini undir skírn. Þakka fyrir handprjónuðu sokkana og dúnsængurnar sem strákarnir fengu. Þakka henni fyrir að ganga pabba þeirra í móðurstað. Þakka henni fyrir að muna alltaf eftir afmælisdögunum okkar og líka hans. Þakka henni fyrir að hlúa að leiðinu hans í kirkjugarðinum á Stað. Þakka fyrir allar fallegu minningarnar sem við eigum um hana. Megi Guð blessa minningu Unnar á Stað. 
Elísabet, Jón Kolbeinn
og Einar Viðar. 
Á kveðjustund við lítum liðinn tíma, 
við lítum gjarnan yfir farinn stig. 
Þú hefur kvatt - og liðin lífsins glíma 
í ljúfri þökk við einnig kveðjum þig. 
Það kærleiksþel, sem Kristur aleinn gefur, 
það knýtti okkar samband ætíð hér. 
Í friði Guðs frá okkur horfið hefur 
í helga dýrð - því samgleðjumst við þér. 
Við þökkum fyrir bæn og blessun alla, 
þú blessun hlýtur nú með Drottins hjörð. 
Þá Jesús leiðir upp til himins halla 
sem honum tóku'á móti hér á jörð. 
(J. F. K.) 
Með samúðarkveðju og blessunaróskum til fjölskyldu hennar og vina. 
Jóhanna, Guðbjörg og Sigríður frá Valshamri.
Unnur á Stað er dáin. 
Hugur leitar til baka, þegar ungt fólk úr eyjum sótti mannfundi á fastalandinu, þegar ystu bæirnir á Reykjanesinu Staður og Árbær voru fyrstu viðkomustaðir, nokkurs konar startpunktur númer tvö. 
Þarf reyndar engan ungmennahóp í ballsókn til að nefna umferðina á Stað. 
Olli lega staðarins og Staðarlending meðan samgöngur byggðanna við norðanverðan Breiðafjörð voru háðari sjó en nú er því að margur fór þar um ýmissa erinda. M.a. vegna þess að læknir var á Reykhólum. Hefur þessi umferð vafalaust oft stjakað harkalega við annríki húsfreyjunnar á Stað. 
Það var oft nánast tilviljun hvorn bæinn maður valdi Stað eða Árbæ til viðkomu þá eða þá. Þangað var sótt fyrirgreiðsla. Maður komst í síma eða þáði far með fólkinu, sem þaðan fór á ballið, fékk að hafa fataskipti, oft heill hópur. Hvort sá hópur var stór eða smár voru nánast undantekningalaust bornar fram veitingar. Þetta hefur haldist og enn er reisnin fyrir hendi, þó umferðin hafi breyst í tímans rás. 
Mér þykir hæfa að minnast húsráðenda þessara bæja, sem einhvers konar heildar. 
Ég minnist Unnar með þakklæti og með sama hugarfari nefni ég þau öll nú þegar hún er farin síðust þeirra fjögurra. Unnur og Snæbjörn á Stað, Elísabet og Jón í Árbæ. 
Þetta fólk þekkti tímana tvenna. Upprunnið á bjartsýnistímum fyrrihluta 20. aldar þekkti það atvinnuhætti gamla tímans og byggði upp þá nýju. 
Atorka og ráðdeild nýttist vel á gjöfulum jörðum með möguleika umbóta og framfara. Tvöföld ánægja er að segja frá, að viðtakendurnir, núverandi búþegnar, nú á toppi manndómsára starfsævinnar, hafa með sömu reisn borið merkin, sem hin gengna kynslóð fékk þeim í hendur. 
Staður og Árbær sýna það. Betur væri ef svo vel væri sem víðast. Sveitir landsins bæru víða meiri mannlífsblóma en er. 
En aftur að minningunni. Unnur á Stað í blóma lífsins, fríð kona, gjörvileg húsmóðir og veitul. Hlæjandi viðmót, sköruleg, ófeimin við eigin meiningu þegar menn ræðast við. Hæfilegur skammtur af áminningum til unglinganna, sem eru að glepjast á mannamót og heimsins soll. Kannski nokkrir fordómar, spaug í bland þó jafnan til reiðu. 
Umhyggja fyrir sæfarandanum og eftirspurn um ferð hans eftir að bætt samskipti buðu slíkt. 
Sama fagnandi viðmótið næst þegar fundum ber saman, þetta hélst. Reisninni hélt hún fram á elliár. 
Framundir það síðasta var minnið í lagi, viðræðugleðin, spurningarnar um ættingja viðmælandans og hag náungans. 
Gott er að sjúkdómslega hennar í ævilokin varð stutt. 
Ég efast ekki um að trú hennar hafi fleytt henni í þá höfn, sem hún stefndi á. 
Heimilið á Stað hefur sínar sérstæðu hliðar. Óvíða er sem þar nú á tímum, að fjórar kynslóðir fjölskyldu þrífist innan sömu veggja. Í minningu Unnar bið ég þess að sú gæfa haldist. 
Fólki hennar öllu sendi ég kveðju mína. 
Jóhannes Geir Gíslason.
Unni Guðmundsdóttur sá ég fyrst er hún bankaði upp á heima á Laugamýrarbletti í Reykjavík. Hún var komin í þeim erindagjörðum að spyrja móður mína hvort hún hefði nokkuð á móti því að hún nefndi son sinn í höfuðið á fyrri eiginmanni mömmu, Eiríki Magnússyni kennara, sem var þá látinn fyrir allnokkru. Eiríkur hafði verið kennari Unnar vestur á Barðaströnd og hafði Unnur hrifist svo af honum að nú vildi hún nefna son sinn eftir honum. Móðir mín samþykkti þetta góðfúslega. Er Unnur kvaddi sagði hún við mömmu að þessi litla snáði, og leit á mig, þyrfti að komast í sveit er hann stækkaði. 
Er ég var orðinn sex ára var Unnur aftur komin í heimsókn, og nú til að taka mig með sér í sveitina. 
Upp frá þessu er Staður búinn að vera mitt annað heimili, sem sýnir betur en nokkur orð hvernig mér var tekið. 
Unnur var mér sem og öðrum ætíð hlý og góð. Stutt var í hláturinn og var virkilega gaman að sjá hana hlæja, því hún var í góðum holdum og hristist mikið þegar hún hló. Eitt sinn bað ég Unni að finna mig inni í herbergi. Unnur kom inn og leit undrandi á mig og spurði hvort nokkuð væri að. «Nei, nei, það er ekkert að,» svaraði ég, «en, Unnur, viltu hlæja fyrir mig,» bað ég, og sprungum við þá bæði úr hlátri. 
Unnur var börnum mínum ætíð mjög góð og kölluðu þau hana alltaf Unni ömmu í sveitinni þegar þau voru lítil. 
En nú er kveðjustundin komin og þökkum við Unni góða samfylgd og sendum ættingjum og vinum samúðarkveðjur. 
Þórður Valdimarsson
og fjölskylda. 
Fossslæða álengdar.
Staðarkirkja í Reykhólasveit 
Gömul kirkja, 
gædd þokka, 
með siðbótarmanninn við altarið 
og foreldra þjóðskáldsins í vígðri moldinni. 
Unnur húsfreyja á hlaðinu, 
brosandi í nepjunni, 
býður til stofu 
bílmóðum: 
Miskunnsami Samverjinn lifir enn. 
Unnur húsfreyja er ekki lengur á hlaði Staðarheimilisins, þar sem hún bjó ásamt eiginmanni sínum, Snæbirni Jónssyni, á stað þar sem æðurin umvefur egg dúni, á heimili þar sem búandi umvefur aðkomumenn gestrisni. Grein af meiði kristninnar er fallin. Minning hennar lifir. 
Jón Ögmundur Þormóðsson.
Það var árið 1971 að mér auðnaðist að kynnast þessari merku, hæglátu og æðrulausu konu, Unni Guðmundsdóttur. Hún bjó þá ásamt manni sínum, Snæbirni Jónssyni bónda, og börnum þeirra myndarbúi á Stað. 
Sá sem þangað kom skynjaði strax trausta íslenska sveitamenningu, þar sem ekkert var búendum óviðkomandi. Víðsýni, hagkvæmni, umhyggja og framfarir mátti telja aðalsmerki þeirra hjóna. 
Þetta var á þeim árum þar sem sundur var að skilja milli eldri og nýrri búskaparhátta. Það var því ekki lítill fengur að geta leitað í smiðju húsráðenda þegar verið var að hefja uppbyggingu Barma, síðasta torfbæjar á Vestfjörðum, sem þá var enn unnt að bjarga frá glötun. Það var okkur sem stóðum að uppbyggingunni ómetanlegt að eiga slíka bakhjarla. 
Unnur stóð þar vaktina, tók á móti, liðsinnti. Það var ekki tildrið eða glamuryrðin sem einkenndi hana. Yfirvegun, varfærni í tali, hlédrægni, en þó fyrst og fremst reisn hinnar íslensku bóndakonu var þar að finna. Þetta veit ég að fylgdi Unni til síðasta dags, umhyggja fyrir öðrum og óskin um að hún ylli ekki umstangi umfram það nauðsynlegasta. 
Margt væri hægt að minnast á í samskiptunum við Unni en þau minningabrot ætla ég að geyma með sjálfum mér. 
Fjölskyldu og aðstandendum Unnar sendum við hjónin samúðarkveðjur. 
Jón Ólafsson.
