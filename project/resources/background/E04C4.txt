Aðalsteinn Ásberg Sigurðsson, rithöfundur og tónlistarmaður, er jafnframt við stjórnvölinn í Dimmu ehf., litlu útgáfufyrirtæki sem var stofnað við eldhúsborðið á heimili Aðalsteins og Önnu Pálínu Árnadóttur söngkonu. Í dag er hann einstæður faðir þriggja barna, sem leggja stundum hönd á plóg. 
Fyrirtækinu Dimmu var í fyrstu ætlað að gefa út einn geisladisk og tvær ljóðabækur, en hefur síðan vaxið fiskur um hrygg og á síðasta ári sendi útgáfan frá sér ekki færri en 8 titla. Frá upphafi hefur áherslan beinst að vísnatónlist og ljóðlist, en á síðasta ári bættist hljóðbókaútgáfa við og nýverið var ákveðið að leggja sérstaka rækt við djass. Í ársbyrjum keypti fyrirtækið útgáfurétt og lager eldri hljóðritana Sigurðar Flosasonar með það fyrir augum að sinna djassinum í meira mæli. Á morgun, miðvikudag, kemur út ný geislaplata með frumsaminni djasstónlist Sigurðar Flosasonar og nefnist hún Leiðin heim. Um plötuna og listamanninn segir Aðalsteinn Ásberg Sigurðsson, hæstráðandi hjá Dimmu: «Leiðin heim er metnaðarfull plata með nýrri frumsaminni djasstónlist úr smiðju Sigurðar Flosasonar saxófónleikara. Ásamt honum leika á plötunni Eyþór Gunnarsson á píanó, Valdimar Kolbeinn Sigurjónsson á kontrabassa og Pétur Östlund á trommur. Að mínum dómi er hér um að ræða einstaklega áheyrilega en um leið frumlega plötu sem ætti að höfða til hins breiða hóps djassunnenda á Íslandi.» Það er mikið um að vera hjá Dimmu þessa dagana. «Í nýliðinni bókaviku komu út tvær nýjar hljóðbækur hjá Dimmu; Drekasaga eftir Iðunni Steinsdóttur og Fíasól í fínum málum eftir Kristínu Helgu Gunnarsdóttur. Bráðskemmtilegar sögur í lestri höfundanna. Einnig komu út í apríl nýjar útgáfur af tveimur eldri verkum, sem höfðu verið ófáanleg um tíma, en það eru Von og vísa, sálmaplata Önnu Pálínu Árnadóttur og Gunnars Gunnarssonar, og hinir sígildu Sálmar lífsins í flutningi Sigurðar Flosasonar og Gunnars Gunnarssonar,» telur Aðalsteinn upp og bætir svo við að fleiri skemmtileg verkefni séu framundan, bæði plötur og bækur sem koma út síðar á árinu.
Að lokum segir Aðalsteinn um útgáfufyrirtækið: «Við höfum alltaf lagt metnað okkar í að gefa út vönduð og eiguleg verk, látið okkur annt um útlit og hönnun umbúða, litið þannig á að við séum ekki að gefa út einnota vöru heldur listaverk sem eiga að standast tímans tönn. Það hefur oft aukinn stofnkostnað í för með sér, en skilar sér alltaf á endanum.»
