Hún hefur enga trú á eigin teiknihæfileikum og las sína fyrstu teiknimyndasögu fyrir þremur árum. Engu að síður er hún komin á bólakaf í teiknimyndasögugerð og þeir sem þekkja til bransans segja hana býsna efnilega. «Ég hef skrifað mikið af sögum fyrir sjálfa mig og þegar ég var svona 15-16 ára kom út slatti af ljóðum eftir mig í ýmsum safnbókum,» segir hin 21 árs gamla Elín Anna Ellertsdóttir, skrifstofumær við Kárahnjúka. Þar með er ekki öll sagan sögð því hún hefur vakið athygli fyrir svokölluð «fanfiction»-skrif sín á Netinu eða áhugaspuna en þar er á ferðinni einhvers konar prósi. «Ég hef ekki fengist mikið við teiknimyndasögur því teiknihæfileikar mínir eru allverulega slæmir - það er rétt svo að ég ráði við að teikna stærðfræðileg gröf.» 
Engu að síður eru næstu sigrar áætlaðir á sviði teiknimyndasögunnar. «Ég vann á Bókasafni Kópavogs fyrir nokkrum árum þegar þar var verið að setja upp myndasögudeild og las þá í fyrsta sinn alvöru myndasögubók. Síðan kynntist ég Pétri Yamagata í Nexus og hann kom okkur Dagbjörtu Gunnarsdóttur saman sem vinnur með mér sem teiknari. Hún teiknar í japanska Manga-stílnum og við erum að vinna að unglingasögu um strákaband. Við sjáum svo til hvað kemur út úr þessu, ef vel gengur reynum við kannski að fá útgefanda.» 
Þrátt fyrir stutt kynni af teiknimyndasögunni segir Elín hana ákaflega heillandi form. «Í henni er hægt að stytta sér leið, t.d. þarf ekki umhverfislýsingar. Ekki þarf að taka fram að það sé rigning heldur er bara rigning. Ég er mjög lýsingaorðaglaður rithöfundur þegar ég skrifa prósa en þarna fæ ég gott tækifæri til að fókusera á karakterana og söguna.» 
Hvað framtíðin ber í skauti sér er þó allsendis óvíst. «Mig hefur alltaf langað til að lifa af því að skrifa en ég held að það sé erfitt hér á Íslandi. Ég er því aðeins farin að hugleiða háskólanám og fer líklega í háskóla í haust, sennilega í hagfræði eða rekstrarfræði eða eitthvað slíkt. Svo skrifa ég bara eins og vitleysingur þegar ég hef tíma.»
