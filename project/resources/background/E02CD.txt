Akstur og umferð
ÁRUM saman hafa tryggingafélögin bent á að bíll er ekki leiktæki, þjóðvegir landsins ekki hraðbrautir og eytt stórum fjárhæðum í að upplýsa ökumenn um hinar ýmsu hættur sem því eru samfara að aka bíl. Samt stunda um 60-70% ökumanna áhættuakstur sem leiðir til dauða eða lömunar tuga vegfarenda á hverju ári. Manni dettur helst í hug að þessu valdi sérafbrigði heimsku sem lúti allt öðrum lögmálum en hið venjulega vitsmunamat er byggt á. Það er staðreynd að ökumaður sem varla er læs eða skrifandi vegna námstregðu getur verið fyrirmyndar ökumaður en maður með háskólapróf lífshættulegur sjálfum sér og öðrum vegfarendum. Það sem skiptir mestu máli, þegar sest er undir stýri, er hvaða hugarfar bílstjórinn hefur til þeirrar ábyrgðar sem hann gengst undir sem ökumaður. Telji ökumaður ekki ástæðu til að fara að umferðarlögum eða -reglum, álíti sig færan um að aka á hvaða hraða sem hann ákveður sjálfur, umfram hámarkshraða, eða beri enga virðingu fyrir lífi eða eigum annarra, er hann lífshættulegur ökumaður. Aukin menntun ökumanna til ökuréttinda breytir engu ef hugarfar ökumannsins er rangt til þeirrar ábyrgðar sem akstrinum fylgir. Ekkert breytir hugarfarinu annað en ströng löggæsla. Á undanförnum mánuðum hefur hraði aukist verulega bæði hér í Reykjavík og á þjóðvegum landsins samfara því að akbrautamerkingar eru ekki virtar. Því gætu margir orðið heimskuakstrinum að bráð í staðinn fyrir að njóta sumarsins og gleðjast.
Guðvarður Jónsson, 
Hamrabergi 5, Rvík. 
Nýju fötin keisarans
ÞAÐ var fróðlegt að hlusta á umræður á Alþingi um samgönguáætlun og fjárveitingar til samgöngumála. Það var aðeins einn þingmaður, Gunnar Birgisson, sem benti á hvað það væri «vitlaus framkvæmd» að byggja jarðgöng um Héðinsfjörð, svo notuð séu hans orð. Aðrir þingmenn þögðu um þetta, en Gunnar þorði að segja það sem margir hugsa. Þetta leiðir hugann að hugmynd og umræðu um aðra framkvæmd, sem er stytting vegar frá Reykjavík til Akureyrar, þar á að stytta vegalengdina, en óvíst að það spari tíma þar sem klifra þarf upp í 800 m hæð og þar eru oftast harðari veður. Það gleymist í þeirri umræðu að aka þarf áfram um Öxnadalsheiði sem í mínum skilningi er fjallvegur. 
Þetta minnir nokkuð á ævintýrið um nýju fötin keisarans. 
Guðmundur S. Gunnarsson.
