Eftir Guðna Einarsson gudni@mbl.is TVEIR íslenskir sjómenn, Guðbjörn E. Guðjónsson og Pétur H. Ólafsson, voru sæmdir rússneskri ríkisorðu í gær í tilefni af því að 60 ár eru frá sigrinum sem batt enda á síðari heimsstyrjöldina, eða stóra föðurlandsstríðið eins og Rússar kalla hildarleikinn. 
Það var rússneski sendiherrann á Íslandi, Alexander Rannikh, sem sæmdi þá Guðbjörn og Pétur orðunni við hátíðlega athöfn í Ráðhúsi Reykjavíkur. Meðal viðstaddra voru forseti Íslands, forsætisráðherra, sendiherrar erlendra ríkja og fleiri. Einnig kallaði Rannikh upp Nikolai Chernyshev, eina rússneska hermanninn úr síðari heimsstyrjöldinni sem er búsettur hér á landi. Verður honum afhent orða síðar. 
Sendiherrann nefndi m.a. að Íslendingar hefðu misst marga í stríðinu, jafnvel fleiri en Bandaríkin væri miðað við höfðatölu. Sovétríkin misstu 27 milljónir fallinna. Tjáði sendiherrann Íslendingum þakklæti fyrir að hafa lagt þeim lið til að vinna sigur. 
Hinn 9. maí næstkomandi stendur til að veita fjölskyldum íslenskra sjómanna, sem fórust í skipalestum á leið til Rússlands í stríðinu, viðurkenningu.
