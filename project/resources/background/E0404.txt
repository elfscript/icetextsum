Ibrahim Jaafari, sem hefur verið tilnefndur forsætisráðherra Íraks, tilkynnti í gær að hann hefði myndað ríkisstjórn, tæpum þremur mánuðum eftir þingkosningar.
Jaafari sagði að ráðherralistinn yrði lagður fyrir íraska forsætisráðið og síðan þingið sem þarf að samþykkja stjórnina með meirihluta atkvæða. Hann nafngreindi ekki þá sem eru á listanum, sagði aðeins að á meðal þeirra væru að minnsta kosti sjö konur og að súnní-arabi yrði varnarmálaráðherra. 
Leiðtogar íraskra sjíta og Kúrda hafa kappkostað að fá atkvæðamikla súnní-araba í stjórnina til að tryggja henni sem mestan stuðning meðal þjóðarinnar. «Ég hef unnið nótt og dag að því að mynda ríkisstjórn sem á að láta verkin tala og endurspegla þjóðernislegan og trúarlegan fjölbreytileika íraska samfélagsins,» sagði hann. 
Stjórnin á að vera við völd fram yfir þingkosningar sem ráðgerðar eru 15. desember. 
Þingkona myrt
Írösk þingkona var myrt á heimili sínu í Bagdad í gær. Hún er fyrsti þingmaðurinn sem myrtur er í Írak frá því að kosningarnar fóru fram 30. janúar. 
Konan hét Lamiya Abed Khadawi og var í janúar kjörin til setu á þingi af lista Iyads Allawis, fyrrverandi forsætisráðherra bráðabirgðastjórnarinnar í Írak. 
Þrír menn börðu að dyrum á heimili Khadawi og skutu hana til bana er hún kom til dyra.
