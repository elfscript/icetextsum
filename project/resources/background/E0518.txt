Guðjón Rúnarsson, framkvæmdastjóri Samtaka banka og verðbréfafyrirtækja, segir samkeppni bankanna um einstaklingsviðskipti vera eðlilega þróun frá því að samkeppnin beindist meira að fyrirtækjamarkaðnum. «Fjármálastarfsemi hér er komin á svipað þróunarstig og í löndunum í kringum okkur, þrátt fyrir að við séum svona fámenn þjóð. Á fundum erlendis hitti ég marga úr þessum geira og það kemur þeim á óvart að í landi sem í búa 300 þúsund manns skuli vera fjórir bankar, þ.e. viðskiptabankarnir og svo sparisjóðirnir. Menn spyrja sig oft hvernig hægt sé að halda úti þetta mörgum einingum,» segir Guðjón.
Ljóst er að einstaklingsviðskipti eru ekki jafn arðbær kostur og fyrirtækjaviðskipti og fjárfestingarstarfsemi en að mati Guðjóns hefur útrás bankanna gefið þeim kost á að beina sjónum inn á einstaklingsmarkaðinn. 
«Stækkun bankanna og eiginfjáraukning hefur gefið þeim kost á að þjónusta fleiri enda eru fjármögnunarmöguleikar bankanna orðnir fleiri. Þetta hefur gefið bönkunum möguleika á að keppa á mörkuðum þar sem samkeppni hefur ekki verið eins grimm og áður. Útrásin hefur skapað þennan möguleika,» segir Guðjón. 
Aðspurður hvort bankarnir séu að bregðast við ógn um erlenda samkeppni segir Guðjón: «Bankarnir hafa átt í samkeppni við erlenda aðila en hún hefur hingað til ekki beinst að einstaklingum. Hér eru allir helstu fjárfestingarbankar Evrópu að bjóða þjónustu sína, beint eða óbeint. Sumir senda reglulega fulltrúa sína hingað til lands og aðrir hafa ráðið Íslendinga í sína þjónustu. 
Það kemur hins vegar ekkert á óvart að á meðan samkeppni er svona hörð hérlendis veigri erlendu bankarnir sér við því að leita á einstaklingsmarkaðinn. Markaðsaðgangurinn er hins vegar galopinn, svo það hlýtur frekar að vera spurning um hvenær en hvort það gerist.»
