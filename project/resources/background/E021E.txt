Nýr og fullkominn björgunarbátur kom í heimahöfn á Skagaströnd um helgina. Báturinn er í eigu Landsbjargar og Björgunarbátasjóðs Húnaflóa en staðsettur á Skagaströnd þar sem Björgunarsveitin Strönd hefur umsjón með honum.
Báturinn er reyndar ekki nýr heldur var hann keyptur notaður í Plymouth í Englandi af RNLI björgunarliðinu þar. Kaupverð bátsins var um 14 milljónir króna. Mun Björgunarbátasjóður Húnaflóa greiða helming kaupverðsins og tryggja sér þannig að hann verði staðsettur á Skagaströnd og um leið er Landsbjörg að þétta net stórra og öflugra björgunarbáta kringum landið. Mun nýi báturinn þjónusta Húnaflóa allan og Skagafjörð að hluta því næstu bátar Landsbjargar eru staðsettir á Ísafirði og Siglufirði. 
Báturinn er búinn tveimur rúmlega 500 hestafla vélum og getur gengið fast að 20 mílum á klukkustund. Auk aðalvélanna tveggja er í bátnum ljósavél og öflug dæla. Báturinn er vel búinn og í fullkomnu lagi við komuna enda var honum siglt frá Reykjavík til Skagastrandar á tuttugu tímum með einu olíustoppi á leiðinni. Fleiri tæki munu verða keypt í bátinn á næstunni og er þar um að ræða tæki sem nauðsynleg eru talin um borð í bátum af þessu tagi. Á bátnum verður sex manna áhöfn og mun á næstunni hefjast þjálfun björgunarsveitarmanna í notkun og meðferð bátsins. 
Haugabræla fyrir Straumnes
Að sögn Ágústs Ómarssonar, sem var skipstjóri í þessari jómfrúrferð bátsins við Ísland, reyndist hann í alla staði hið besta. Sagði Ágúst að þeir hefðu fengið alls konar veður og sjólag á leiðinni þar með talda haugabrælu fyrir Straumnesið en báturinn hefði staðið sig mjög vel. 
Búið er að velja nafn á bátinn en hann verður þó ekki skírður formlega fyrr en eftir tvær til þrjár vikur þegar búið verður að ganga formlega frá stofnun Björgunarbátasjóðs Húnaflóa og kjósa honum stjórn. 
Sveitarfélög og fyrirtæki allt í kringum Húnaflóa hafa stutt Björgunarbátasjóðinn myndarlega með fjárframlögum auk nokkurra stórra fyrirtækja sem starfa á landsvísu.
