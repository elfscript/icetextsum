KATRÍN Ásgrímsdóttir, annar varaþingmaður Framsóknarflokksins í norðausturkjördæmi, tók sæti á Alþingi í síðustu viku, í fjarveru Jóns Kristjánssonar heilbrigðis- og tryggingamálaráðherra. Katrín er systir Halldórs Ásgrímssonar, forsætisráðherra og formanns Framsóknarflokksins. Er þetta í fyrsta sinn sem hún tekur sæti á Alþingi. Hún hefur verið virk í sveitarstjórnarmálum á Austurlandi, var m.a. forseti bæjarstjórnar Austur-Héraðs í tvö ár. 
Aðrir varaþingmenn, sem sátu á Alþingi í fjarveru aðalmanna í síðustu viku, voru Einar Karl Haraldsson, Samfylkingu, Guðjón Guðmundsson, Sjálfstæðisflokki, Ísólfur Gylfi Pálmason, Framsóknarflokki, Lára Stefánsdóttir, Samfylkingu, og Steinunn K. Pétursdóttir, Frjálslynda flokknum.
