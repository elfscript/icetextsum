Ekki er krafist sérstakra sönghæfileika í Raularanum, söngvakeppni Mýrdælinga sem árlega er haldin á Höfðabrekku. Mikil stemning var á keppninni og mættu um 200 manns á Hótel Höfðabrekku til að fylgjast með. Enginn íbúi sveitarfélagsins komst hjá því að verða var við umstangið því umboðsmenn flytjendanna kynntu þá alla vikuna með ýmsum hætti.
Keppnin gengur út á það að skemmta sjálfum sér og öðrum. Þó er keppt um besta og frumlegasta lagaflutninginn, besta umboðsmanninn og bestu sviðsframkomuna. Hópur sem kallaði sig Bæjarstjórann var útnefndur besti flytjandinn og var talinn hafa bestu sviðsframkomuna. Bæjarstjórahópinn skipuðu Steinar Orri Sigurðsson, Ester Elín Bjarnadóttir, Tryggvi Ástþórsson, Ragnheiður Högnadóttir, Einar Bárðarson og Sandra Brá Jóhannsdóttir. Umboðsmaður Óværunnar, Viktor Berg Gunnarsson, var valinn besti umboðsmaðurinn.
