«RÓBERT er gífurlega mikilvægur leikmaður fyrir lið Århus GF, ekki aðeins hefur hann skorað mörg mörk á keppnistímabilinu heldur og ekki síður hefur hann verið svo duglegur,» segir einn þekktasti handknattleiksþjálfari Dana, Bent Nygaard, í umsögn sinni um Róbert Gunnarsson, leikmann Århus GF í samtali við Århus Stiftstidende . 
«Í augum Róberts er ekkert ómögulegt á leikvellinum, í kringum hann gerast hlutirnir og því smitar hann út frá sér til samherjanna,» segir Nygaard en á sunnudag mætast Århus GF og Kolding í fyrstu viðureigninni um danska meistaratitilinn í handknattleik. 
Nygaard, eins og fleiri «sérfræðingar» í dönskum handknattleik, hallast fremur að sigri Kolding. Nygaard þjálfaði GOG þegar liðið varð danskur meistari á síðasta ári en hætti hjá liðinu í framhaldinu og tók við þjálfun Tvis Holstebro. Nygaard þjálfaði Fram fyrir allmörgum árum.
