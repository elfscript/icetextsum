«Nýtt skeið baráttu fyrir mannréttindum er nú hafið og tími yfirlýsinga er að víkja fyrir framkvæmdinni, eins og vera ber,» sagði Kofi Annan, framkvæmdastjóri Sameinuðu þjóðanna, í ræðu á fundi mannréttindanefndar SÞ í Genf í gær. Þá sagði hann mannréttindanefndinni, sem nú starfar, hafa mistekist að ná markmiðum sínum eins og glöggt sæist á stöðu mála í Darfur-héraði í Súdan.
Talið er að tugþúsundir óbreyttra borgara hafi fallið í Darfur fyrir hendi vígamanna sem ríkisstjórn Súdans styður á bak við tjöldin. Alls er talið að um 300.000 manns hafi látið lífið í héraðinu og um tvær milljónir manna neyðst til að flýja heimili sín undanfarin tvö ár. Sagði Annan að Darfur-málið væri prófraun og þótt nú hefði verið sent afrískt friðargæslulið á vettvang hefðu samtökin brugðist of seint við ástandinu þar. 
Annan sagði að brýnt væri að koma á fót nýrri mannréttindastofnun innan SÞ til að hægt væri að draga úr þjáningum fólks um allan heim. «Við erum komin að þeim punkti þar sem efasemdir um áreiðanleika nefndarinnar eru farnar að varpa skugga á uppbyggingu Sameinuðu þjóðanna í heild sinni,» sagði Annan.
