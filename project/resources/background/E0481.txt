Lokamyndin á kvikmyndahátíðinni IIFF 2005 er Gargandi snilld , heimildarmynd í fullri lengd sem verður frumsýnd með viðhöfn í Smárabíói kl. 18 í dag. Eftir sýninguna verður veisluhöldunum haldið áfram á Rex með tónlist frá DJ Margeiri og Samma í Jagúar. Leikstjóri og handritshöfundur myndarinnar er Ari Alexander Ergis Magnússon en hún er framleidd af Sigurjóni Sighvatssyni auk Ergis kvikmyndaframleiðslu og Zik Zak kvikmyndum.
Myndin fjallar um íslenska tónlist í samtímanum og tengsl hennar við fortíðina. Tónlistarfólkið sem fjallað er um í myndinni er það sem hefur ekki síður vakið athygli á erlendri grundu en íslenskri. Fremst í flokki er Björk Guðmundsdóttir en Slowblow, múm og Sigur Rós koma mikið við sögu. Steindór Andersen opnar og lokar myndinni og myndar ákveðinn ramma um hana og loks er kryddað með góðum rokksveitum á borð við Mínus og Vínyl, svo eitthvað sé nefnt. 
Myndin leitar svara við því af hverju svona margar góðar hljómsveitir komi frá þessu litla landi. Þessar hljómsveitir virðast vekja sterkar tilfinningar hjá aðdáendum og þykja hafa einstakan stíl. Gwyneth Paltrow hlustaði á Sigur Rós þegar hún var að fæða og múm er með eigin rekka í plötubúðum í New York. 
Ef New York-borg var fimmta aðalsögupersónan í Beðmálum í borginni má segja að Ísland sé karakter í þessari mynd. Einhverjum kann að finnast klisjukennd þessi tilvísun í náttúruna og áhrif hennar. Engu að síður virðast áhrif hennar vera staðreynd en ein skýring þess er að Ísland býr ekki yfir eins mikilli tónlistarhefð og margar aðrar þjóðir. Sumar sveitir leita líka út í náttúruna, múm tók til dæmis upp í Galtarvita og dvaldi þar nokkrar vikur í einangrun. 
Landslagsmyndirnar í Gargandi snilld eru stórfenglegar og bara þær virðast sanna að óendanlegan innblástur sé hægt að fá frá þessu hrjóstruga landi. Það þýðir ekki að álfar eða aðrar yfirnáttúrlegar verur ráði ferðinni heldur segist Mugison horfa til sjómannanna, hins vinnandi fólks í landinu ef svo má segja. 
Gargandi snilld tekur saman ákveðið tónlistartímabil í íslenskri sögu á skemmtilegan hátt. Það er gaman að búið skuli vera að festa þennan tíma á filmu. Oft vill verða að fólk horfi til fortíðar og líti á eitthvert ákveðið tímabil sem hið besta sem hingað til hafi gerst, sama hvort um er að ræða tónlist, tísku eða aðra list. Fólk með nostalgíugleraugu getur gleymt að líta í kringum sig og sjá það frábæra sem er í gangi núna. Þessi heimildarmynd gleymir sér þó ekki í núinu heldur er aðeins kinkað kolli til Rokks í Reykjavík og einnig spilar rímnahefðin stóran þátt í henni og sýnt hvernig hún kallast á við samtímann. 
Tímasetningin er góð fyrir þessa mynd. Hljómsveitirnar sem fram koma hafa náð að sanna sig. Vonandi fara sem flestir að sjá þessa skemmtilegu mynd, ef ekki til að velta sér upp úr uppruna tónlistarinnar, þá til að hlusta á alla þessa góðu tónlist sem heyrist í myndinni. Þetta er mynd sem jafnvel gegn vilja manns getur látið mann vera stoltan af því að vera Íslendingur. Ef maður verður ekki stoltur er að minnsta kosti hægt að verða ánægður, þetta gæti verið verra. 
ingarun@mbl.is
