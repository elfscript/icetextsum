Það var í júní árið 1910 sem Stravinsky steig fram á sjónarsviðið, þá 28 ára gamall. Tónverkið sem vakti svo mikla lukku að það gerði höfundinn nánast heimsfrægan á einni nóttu var balletinn Eldfuglinn . Tónlistin var innblásin bæði af þjóðlegum rússneskum áhrifum í anda þjóðernsisrómantíkur fyrrum kennara hans, Rimsky-Korsakov, og svo «impressionisma» í ætt við Debussy og Ravel. Það var samið fyrir dansflokkinn Ballets Russes sem lét ekki þar við sitja og pantaði fleiri tónverk frá þessum mikla áhrifavaldi.
Petrúska var frumflutt ári seinna og átti sömu velgengni að fagna og fyrirveri hennar. Aftur tveimur árum seinna, í maí 1913, var þriðji ballettinn frumfluttur, það var Vorblótið. Le sacre du printemps, eða Vesna svyashchennaya eins hann heitir á frummálinu, vakti enn og aftur mikla athygli, en í þetta skipti var það einnig neikvæð athygli. 
Frumflutningurinn var frægur skandall þar sem áheyrendur skiptust í tvo hópa sem bauluðu og sussuðu á víxl, en Stravinsky trúði því þó alla tíð að það hefði ekki verið tónlistin sem hann samdi sem hefði vakið þessi leiðindaviðbrögð. Hann kenndi danshöfundinum um þetta og því að dansinn var að margra mati ansi klúr. 
Í þessum þremur verkum sem samin voru á jafnmörgum árum birtist í hnotskurn sú þróun sem varð í tónlist í upphafi 20. aldar, þar sem horfið var frá hefðbundnum dúr og moll-tóntegundum sem einkennt höfðu alla vestræna tónlist í nokkur hundruð ár og í átt að nýjum tónsmíða-aðferðum. Þessi þróun átti sér reyndar hliðstæðu í allri listsköpun á þessum sama tíma og hefur þetta tímabil oftast verið nefnt Art Nouveou og einkenndist meðal annars af því að listamenn fóru að leita að áhrifum annars staðar frá, oft í náttúruna en einnig í austurlenska list, meðal annars japanska myndlist. Vorblótið hafði kannski helst verið innblásið af rússneskri þjóðlagahefð en í næsta verki sem Stravinsky samdi, Þrír japanskir textar, leitaði hann sér einnig áhrifa úr austri eins og aðrir Art Nouveou menn og það í japanska ljóðlist. 
Þessi bylting sem verður í listum á þessum árum var flestum menningarvitum þóknanleg, ofurtrú var á framfarir og það ríkti almenn bjartsýni í hinum vestræna heimi. Öll nýsköpun var þó í fullri sátt við vestrænar hefðir, þannig var þessi bylting í listum nokkurs konar flauelsbylting og í hrópandi mótsögn við það sem gerðist eftir seinni heimsstyrjöldina og kennt hefur verið við módernisma þar sem nýsköpunin hafði það helst að markmiði að útrýma og eða vanvirða alla eldri menningu. Í tónlistargeiranum var þessi módernisma-hreyfing kennd við seríalista. 
Tónsmíða-aðferð sem Schoenberg og fylgismenn hans höfðu þróað 20-30 árum áður var tekin upp hrá og notuð eins og reikningsformúla. Í upphafi 20. aldar hafði nútímatónlist alls ekkert verið úthrópuð meðal menningaráhugafólks frekar en önnur samtímalist en eftir seinna stríð töldu listamennirnir sjálfir, þ.e. módernistarnir, sér og öðrum trú um að öll nútímalist væri og ætti ávallt að vera óskiljanleg samtímamönnum. Nú u.þ.b. hálfri öld seinna er þessi sama list að mestu leyti enn þá jafn óskiljanleg. Serialisminn sem tónsmíða-aðferð hefur að mestu horfið úr tónlistarsköpun en eftir sitja hinar ýmsu kreddur og kenningar sem seríalistarnir komu sér upp, boð og bönn, hræðsla við endurtekningar og hræðslan við hið hefðbundna. 
Módernistarnir gerðu allt sem þeir gátu til að gera lítið úr Stravinsky og hans framlagi á 20. öldinni og þar sem þeir höfðu töglin og hagldirnar í tónlistarskólunum hefur það nánast verið hluti af námsefni um víða veröld að kenna að tónlist Stravinsky hafi verið einhvers konar botnlangi í tónlistarsögunni. 
Stravinsky tók sjálfur upp seríalisma sem tónsmíða-aðferð á eldri árum, næstum eins og til að hæðast svolítið af þessum yngri mönnum, en aftur á móti tókst honum samt að gera meiri tónlist úr því en nokkur annar. 
Seríalistarnir voru ekki sáttir við hvað tónlistin var áheyrileg og voru notuð dæmi úr verkum Stravinsky í kennslubók til að sýna hvernig ætti ekki að semja seríal tónlist. Meðal annars var það fordæmt að C-dúr hljómur skyldi heyrast í tæpa sekúndu inn á milli ómstríðari hljóma í einu af hans verkum. En einhverra hluta vegna er það Stravinsky sem er spilaður í tónleikasölum. Hann ásamt Debussy, Ravel, Bela Bartok, Prokofief og fleirum eru þeir sem virðast ætla að lifa af síðustu öld. Nútímatónlist í dag hefur fyrir tilstilli módernistanna orðið að einangruðu fyrirbæri sem á sér einhverja fylgismenn en vantar tengingu við aðra tónlist. Þannig þarf það ekki að vera. Nútímatónlist ætti að vera nógu skemmtileg og eftirsóknarverð til að aðstandendum tónleikahalds finnist hún eiga samleið með eldri tónlist, þannig er tónlist Stravinsky.
