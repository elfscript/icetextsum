BRESKI píanóleikarinn Philip Jenkins, sem bjó og starfaði hér á landi um árabil, leikur á tvennum tónleikum hér á landi í vikunni, ásamt Einari Jóhannessyni klarínettuleikara. Þeir Einar hafa lengi starfað saman, með hléum þó, en Jenkins er nú yfirmaður píanódeildar tónlistarháskólans í Glasgow. Fyrri tónleikar þeirra verða í Duushúsum í Keflavík á morgun kl. 15, en á þriðjudagskvöld kl. 20 leika þeir í Norræna húsinu. Á efnisskrá eru báðar sónötur Jóhannesar Brahms fyrir klarínettu og píanó, en þær eru síðustu kammerverkin sem Brahms samdi, og meðal þess mikilfenglegasta sem samið hefur verið fyrir klarínettu og píanó. Auk þess leika þeir Fantasíu ópus 73 eftir Róbert Schumann og fjöruga ungverska dansa eftir ungverska tónskáldið Draskóczy.
Samið fyrir lítt þekktan snilling
«Við spilum enn saman á um fimm til tíu ára fresti,» segir Einar Jóhannesson um samstarf þeirra Philips Jenkins. «Ég fann upptöku með okkur uppi í Útvarpi frá tónleikum Tónlistarfélagsins árið 1990, og síðan þá höfum við spilað einu sinni saman, í Hásölum í Hafnarfirði. Það er eins og við þurfum alltaf að hittast til að spila þótt langt líði á milli. Við höfum talað um það í dálítinn tíma, að halda tónleika í Glasgow, og nú er komið að því. Við verðum með tónleika í Konunglegu tónlistarakademíunni í Glasgow 22. apríl, en fannst upplagt að byrja hér.» 
Einar kveðst aldrei áður hafa leikið Brahms-sónöturnar báðar á sömu tónleikum, og segir það mjög skemmtilegt. «Þetta er skemmtileg upplifun, því sónöturnar eru svo ólíkar. Sú í f-moll, er þétt og dramatísk, meðan Es-dúr sónatan er lýrísk og yndisleg.» 
Klarínettusónötur Brahms heyrast oft leiknar á víólu og píanó. «Brahms gerði víóluútgáfuna sjálfur, og ég er ekki viss um að víóluleikarar myndu samþykkja orð þín um að klarínettan «eigi» þessi verk. Kveikjan að verkunum var þó klarínettuleikarinn í hljómsveitinni í Meiningen í Þýskalandi, sem hlýtur að hafa verið alveg ótrúlegur. Brahms var hættur að semja og búinn að leggja pennann frá sér þegar hann heyrði í þessum manni, og samdi í kjölfarið fjögur meistaraverk fyrir klarínettuna.» Einar segir að það eigi reyndar við um flest bestu verk klarínettubókmenntanna, að þau hafi verið samin fyrir ákveðna klarínettuleikara. «Mozart, Weber og Brahms höfðu allir afburða hljóðfæraleikara í huga þegar þeir sömdu sín bestu verk fyrir hljóðfærið.» 
Leika frumútgáfu Fantasíu Schumanns
Fantasía Schumanns, eða Phantasiestücke op. 73 fyrir klarínettu og píanó er líka vel þekkt verk eins og sónötur Brahms. Einar og Philip Jenkins munu þó ekki leika verkið í sinni kunnuglegustu mynd. «Frumútgáfa verksins, sem sjaldan er spiluð, heitir Soirée Stücke upp á fransk-þýska vísu. Það kemur í ljós að frumútgáfan er talsvert öðruvísi en sú sem oftar heyrist. Lögin þrjú enda öðruvísi og þau renna hvert inn í annað. Ég hef aldrei spilað verkið áður í þessari útgáfu, og hlakka til. Oft eru það útgefendur sem ráða endanlegri gerð verka, og ef til vill var talið að það myndi seljast betur ef hægt væri að leika verkin stök, hvert fyrir sig.» 
Einar segir verk Schumanns góðan inngang að sónötum Brahms, enda hafi líf þeirra tengst mjög. «Fyrst þegar Schumann heyrði í Brahms, kallaði hann hann örninn unga , og svo fór hann á flug!» 
Fyrir nokkrum dögum lék Einar Jóhannesson sónötur Brahms með Martin Berkovskíj í Moskvu, en Berkovskíj bjó líka á Íslandi um tíma. «Það er algjör tilviljun að ég leik þessi verk með tveimur svo ólíkum píanóleikurum svo að segja á sama tíma. Það víkkar mína sýn á tónlistina mjög. Martin fer inn í hverja einustu nótu - liggur lengi í henni og íhugar, meðan Philip notar stemninguna og andrúmið og mjög fallegan píanótón. Litaskali Martins er mjög breiður og hann er mjög voldugur píanisti. Hvort tveggja er svo sannarlega gott og gilt, og svona snilldarmúsík þolir vel margs konar túlkun.» 
Philip Jenkins verður með masterklassa fyrir píanónemendur á mánudagskvöld í Tónskóla Sigursveins, en á móti ætlar Einar að gjalda í sömu mynt hjá skoskum klarínettunemum í Glasgow.
