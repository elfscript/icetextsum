Ein forsenda þess að íslenzk tunga eigi sér framtíð er að hægt sé að nota hana óbrenglaða í ýmsum þeim tækjum og tólum, sem einkenna upplýsingatæknivætt umhverfi okkar í æ meira mæli. Íslendingar hafa þurft að berjast fyrir því á ýmsum vettvangi að t.d. algeng stýrikerfi tölva væru þýdd á íslenzku, að séríslenzka stafi yrði hægt að nota í farsímum og að þeir yrðu hafðir með í alþjóðlegum stöðlum fyrir tölvubúnað. Á sínum tíma var ýmsum vandkvæðum bundið að nota íslenzku stafina í textavarpi, þegar það kom fyrst til sögunnar hér á landi, en á því fannst lausn. 
Til þessa hefur ekki verið hægt að nota séríslenzku stafina, á borð við þ og ð og hina ýmsu broddstafi, í heitum léna á Netinu. Nú hefur hins vegar fundizt tæknileg lausn á því, sem er auðvitað mikil framför í augum þeirra, sem vilja vernda íslenzkuna. 
Þá kemur hins vegar upp deila vegna þess að Internet á Íslandi, ISNIC, sem í raun hefur einkarétt á að skrá lén á Netinu hér á landi, selur sérstaklega aðgang að lénum þar sem íslenzku stafirnir eru notaðir til að skrifa á réttri íslenzku nöfn fyrirtækja og stofnana. Einhver brögð hafa verið að fyrirtæki hafi vaknað upp við þann vonda draum að aðrir ættu lénið, þar sem t.d. heiti fyrirtækisins er skrifað rétt upp á íslenzku en þau sjálf setið uppi með lén sem skrifað er með brogaðri, útlendri stafsetningu. 
Bernhard P. Svendsen, framkvæmdastjóri Ensím ehf., er einn þeirra sem þannig hafa misst frá sér lénið með nafni fyrirtækisins skrifuðu upp á íslenzku. Hann segir í Morgunblaðinu í gær að sér þyki undarlegt að þurfa að kaupa tvö lén til viðbótar, með íslenzkum stöfum, til að tryggja rétt sinn. «Ég er með skráð fyrirtæki sem heitir Ensím ehf. og tók lénið ensim.is því það var ekkert annað í boði á þeim tíma,» segir Bernhard í samtali við blaðið. 
Stendur hnífurinn ekki hér í kúnni? Ef hægt hefði verið að nota íslenzku stafina í netvöfrum þegar fyrirtæki keyptu sér lén, má þá ekki ætla að flest íslenzk fyrirtæki hefðu viljað að Íslendingar gætu skrifað t.d. fyrirtækjaheitin rétt? Er eitthvert vit í því að vegna tæknibreytingar, sem gerir kleift að skrifa rétta íslenzku, séu fyrirtæki rukkuð tvöfalt fyrir lénið og eigi jafnvel á hættu að missa íslenzku útgáfuna frá sér? Er þetta ekki bara einföld tæknibreyting, í þágu íslenzkrar tungu? Hefur lénsveldið ekki gengið heldur langt í þessu máli?
