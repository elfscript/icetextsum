Fyrstu niðurstöður úr víðfeðmri íslenskri rannsókn á lífsgæðum 10 til 12 ára skólabarna benda til kynbundins munar á því hvað stúlkur og drengir telja að hafi áhrif á þeirra eigin lífsgæði. Rannsóknin leiðir í ljós að stúlkur meta almennt lífsgæði sín meiri en drengir. Á meðan heilsutengdir þættir á borð við góðan svefn og holla næringu, stuðningur og vinátta vinkvenna eru líklegir til að spá fyrir um það hvernig stúlkur meta sín lífsgæði, eru félagslegir þættir á borð við tómstundaiðkun, einelti og úrlausnir í ágreiningsmálum líklegir til að hafa áhrif á lífsgæðamat drengja.
Rannsóknina unnu þau Erla Kolbrún Svavarsdóttir, deildarforseti hjúkrunarfræðideildar HÍ, Brynja Örlygsdóttir, doktorsnemi við Iowa-háskóla og verkefnisstjóri hjá Rannsóknastofnun í hjúkrunarfræði við HÍ, og Ragnar Björnsson, sálfræðingur og sérfræðingur við Rannsóknastofnun í hjúkrunarfræði. 
Gögnum var safnað í öllum hverfum borgarinnar eða í tólf grunnskólum í Reykjavík á vormánuðum 2004. Alls var 1.079 10-12 ára börnum boðin þátttaka í rannsókninni, þar af þáðu 557 börn og fjölskyldur þeirra þátttöku, sem þýðir 52% svarhlutfall. Auk barnanna sjálfra og foreldranna tóku kennarar barnanna þátt í rannsókninni. 
Flókið fyrirbæri
Erla Kolbrún segir að forsögu rannsóknarinnar megi rekja til ársins 2003 er hún sat í fagráði Landlæknisembættisins sem hafði það hlutverk að finna leiðir til að efla heilsu Íslendinga. «Mikil umræða fór fram í fagráðinu um svokallaða lífsstílssjúkdóma, sem fylgja allri velmeguninni og streitunni og birtast m.a. í hjarta- og æðasjúkdómum, ávana- og fíkniefnasjúkdómum, geðröskunum, ofþyngd, anorexíu, hreyfingarleysi og ofbeldi. Í ljós kom að engar upplýsingar var um það að finna hér á landi hvernig börnin okkar meta sín eigin lífsgæði í okkar hraða samfélagi þrátt fyrir að hagvöxturinn og vegsældin séu mæld reglulega. Undanfarin átta ár hef ég verið að skoða lífsgæði langveikra barna og fjölskyldna þeirra, en fram að þessu hafa börnin ekkert verið spurð sjálf um eigin upplifanir, tilfinningar og lífsgildi. Við ákváðum því að beina sjónum okkar fyrst og fremst að börnunum til að fá þau til að tjá sig og síðan myndu svör foreldra og kennara fylla upp í heildarmyndina.» 
Hugtakið «lífsgæði» er mjög flókið fyrirbæri, að sögn Erlu Kolbrúnar, en Alþjóðaheilbrigðismálastofnunin hefur kosið að skilgreina hugtakið mjög vítt, sem skynjun fólks á stöðu sína í lífinu. En það er ekki fyrr en á allra síðustu árum að rannsakendur hafa farið að spyrja börnin sjálf um mat þeirra á eigin lífsgæðum, með tilliti til heilsu og athafna. «Niðurstöðurnar finnast okkur mjög áhugaverðar þar sem stúlkur mátu lífsgæði sín marktækt meiri en drengir og 6. bekkingar mátu lífsgæði sín marktækt meiri en 5. bekkingum.» 
Vottur um traust
Meðal niðurstaðna má nefna að af 557 börnum voru 117 börn greind með langvinna sjúkdóma eða 21%. Alls sögðust 36 börn eða 7,6% svarenda vera þolendur eineltis, jafnvel daglega og oft á dag. Þrettán börn eða 2,8% svarenda viðurkenndu að þau legðu önnur börn í einelti allt frá nokkrum sinnum í viku upp í oft á dag. Erla Kolbrún segir þessar tölur sambærilegar við tölur í erlendum rannsóknum, en börn 
með langvinna sjúkdóma og þolendur eineltis meta lífsgæði sín marktækt minni en börn án þessa sem hugsanlega geti kallað á aðgerðir. 
Af 557 þátttakendum höfðu 74 börn leitað til skólahjúkrunarfræðinga, þar af 31 barn vegna slysa og óhappa. Líkamlegar kvartanir reyndust fjölmargar. Eitt barn útskýrði heimsókn til skólahjúkrunarfræðings með orðunum: «stundum líður mér illa» og annað sagði: «Ég heimsótti skólahjúkrunarfræðinginn út af dálitlu sem ég get ekki útskýrt.» Erla Kolbrún segir að svör barnanna beri vott um traust þeirra til skólahjúkrunarfræðinga enda leiti þau til þeirra með líkamlegar kvartanir sem og innri tilfinningalega vanlíðan. 
Samfélagslegt álag
Að sögn Erlu Kolbrúnar getur rannsókn sem þessi nýst á ýmsan hátt. «Mat á lífsgæðum barnanna okkar hjálpar okkur ekki aðeins við að aðgreina þá, sem eiga við heilsufarsvandamál að stríða, frá hinum. Upplýsingar sem þessar geta nýst til þess að spá fyrir um breytingu á heilsufari barna og unglinga og við endurhæfingu og heilsueflingu þeirra. Frakkar hafa frá árinu 2001 verið að vinna rannsókn þar sem velt er upp þeirri spurningu hvers vegna slys og sjálfsvíg eru svo algeng meðal ungs fólks sem raun ber vitni, en í Frakklandi má rekja 71% dánarorsaka ungs fólks 15-25 ára til slysa og sjálfsvíga. Frakkar eru komnir á þá skoðun að í langflestum tilfellum megi skella skuldinni á áhættuhegðun vegna samfélagslegs álags og hafa þeir því í auknum mæli beint sjónum að lífsgæðum einstaklinganna. 
Starfsfólk í heilbrigðisgeiranum þarf að hjálpa ungu fólki við að takast á við lífsstílsálag með því að hvetja það til dáða í því að efla eigið heilbrigði með heilsueflandi hugsunarhætti,» segir Erla Kolbrún Svavarsdóttir. 
join@mbl.is
