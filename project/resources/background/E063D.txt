ALMENNIR bíleigendur hagnast á nýja olíugjaldskerfinu miðað við þungaskattskerfið ef aksturinn fer ekki yfir 30.000 km á ári. Sparnaðurinn er enn meiri ef miðað er við dísilbíla í olíugjaldskerfi og bensínbíla. Þannig verður eldsneytiskostnaðurinn 112.287 kr. lægri á ári á dísilbíl í olíugjaldskerfi miðað við 18.000 km akstur en eldsneytiskostnaður fyrir bensínbíl miðað við sömu forsendur og 90.464 kr. lægri á ári miðað við núverandi þungaskattskerfi ásamt kílómetragjaldi. 
Dísilbílar eru engu að síður nokkru dýrari en sambærilegir bensínbílar en það tekur u.þ.b. tvö ár að borga þann mismun upp með lægri eldsneytiskostnaði. Þá er viðbúið að verð á dísilbílum lækki með aukinni sölu og samkeppni í sölu þeirra. 
«Það munar ríflega 200.000 kr. á bensín- og dísilútgáfunni af VW Passat hér á landi, en á Spáni, þar sem dísilknúnir VW Passat eru nálægt 60% af sölunni, er verðmunurinn 62.000 kr. á þessum bílum. Það er mjög eðlilegt að búast við því að verð á dísilbílum lækki,» segir Runólfur Ólafsson, framkvæmdastjóri FÍB. 
Runólfur segir að allt tal um að olíugjaldið sé að valda almennum dísilbíleigendum kostnaðarauka sé rangt. Allir almennir bíleigendur hagnist á kerfisbreytingunni. Runólfur segir að málflutningur þeirra sem mótmælt hafa kerfisbreytingunni, hafi gengið út á það að allir beri skarðan hlut af kerfisbreytingunni þar sem olíugjaldið væri það hátt. 
Engu að síður komu mótmælin fram eftir að ákveðið hafði verið að lækka olíugjaldið um 4 kr. «Það liggur samt fyrir að eftir að viðbótarlækkunin kom til er stærsti hópur fólksbílaeigenda að hagnast á breytingunni. Fram að þessu höfðu stórnotendur ekið að hluta til á kostnað hins almenna bíleiganda. Það var m.ö.o. verið að hygla þeim sem notuðu ökutækin mikið því það var innbyggt í kerfið að við mikla notkun dró úr áhrifum þungaskattsins. Hugmyndafræði skattheimtu er sú að greitt sé í samræmi við notkun en þarna var þessu öfugt farið,» segir Runólfur. 
Ekki auknar tekjur ríkisins
UPPTAKA olíugjalds hefur hvorki áhrif á tekjur ríkissjóðs né merktar tekjur til vegagerðar og mun almennt ekki leiða til aukinna skattaálaga á bifreiðaeigendur, að því er fram kemur í nýju vefriti fjármálaráðuneytisins. Vísað er í þessu sambandi í greinargerð með frumvarpi um olíugjald frá í fyrra. 
Skv. nýjum lögum um olíugjald sem taka gildi 1. júlí nk. er þungaskattur felldur á brott og olíugjald bætist við sem tekjustofn til vegagerðar. 
Í vefriti ráðuneytisins segir að fyrirfram hafi legið fyrir að tekjur af olíugjaldi yrðu 470 milljónum króna lægri en af þungaskatti. Til að vega á móti tekjulækkun er lagt til að sérstakt vörugjald á bensín hækki um 2,06 krónur á hvern lítra samhliða samsvarandi lækkun á almennu vörugjaldi á bensín, en tekjur af því renna beint í ríkissjóð. Því sé hér um tilfærslu að ræða milli tekjustofna án tekjuáhrifa fyrir ríkissjóð. Þvert á það sem haldið hafi verið fram í fjölmiðlum verði ríkissjóður auk þess af tekjum við upptöku olíugjalds m.v. tímabundna lækkun olíugjalds, að því er segir í vefriti fjármálaráðuneytisins.
