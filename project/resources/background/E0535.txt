CSKA Moskva og Sporting Lissabon mætast í úrslitaleik UEFA-bikarsins í knattspyrnu þann 18. maí. CSKA varð aðeins annað rússneska liðið í sögunni og það fyrsta í 33 ár til að komast í úrslit í Evrópukeppni þegar Rússarnir unnu sannfærandi sigur á Parma frá Ítalíu, 3:0. Brasilíumaðurinn Daniel Carvalho skoraði tvö marka Moskvuliðsins. 
Mikil dramatík var í Alkmaar í Hollandi, sem hafði tapað 2:1 fyrir Sporting í Portúgal. Alkmaar, sem aðeins getur tekið við 8.600 áhorfendum á heimavöll sinn, var yfir, 2:1, eftir venjulegan leiktíma og komst í 3:1 í framlengingu. En á lokasekúndunum skoraði Angelo Miguel Garcia fyrir Sporting, lokatölur urðu 3:2, og þar með komust Portúgalirnir í úrslitaleikinn á mörkunum sem þeir gerðu á útivelli.
