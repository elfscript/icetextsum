Tenórsöngvarann góðkunna Placido Domingo langar að syngja ljóð Jóhannesar Páls páfa annars, sem lést sem kunnugt er í síðustu viku. Domingo sagði í viðtali við spænska dagblaðið ABC að bókmenntagildi kveðskapar páfa væri mikið. «Ég er búinn að biðja son minn, Placido yngri, sem er tónskáld, að semja söngverk við ljóð páfa,» sagði Domingo. «Ég vona bara að ljóðin verði fljótt aðgengileg, svo við getum farið að skoða þau.»
Mikill aðdáandi páfa
Í viðtalinu kveðst Domingo hafa verið mikill aðdáandi páfa, sem veitti honum áheyrn í þrígang, og hlustaði jafnoft á söng hans. «Hann var mikill páfi, og því kæmi það mér ekki á óvart ef eftirmaður hans kallaði sig Jóhannes Pál þriðja,» sagði Domingo og kvaðst búast við því að Jóhannes Páll annar yrði fljótlega tekinn í dýrlingatölu.
