«VIÐ verðum að bregðast við,» sagði Jón Kristjánsson heilbrigðisráðherra um niðurstöður skýrslunnar um fjölgun öryrkja í gær. Hann kynnti niðurstöðurnar á ríkisstjórnarfundi í gærmorgun og var ákveðið að nefnd fulltrúa þriggja ráðuneyta fari yfir skýrsluna og skili áliti fyrir miðjan júní um hugsanlegar aðgerðir.
«Við höfum miklar áhyggjur af þessu máli og það er klárlega í þágu öryrkja og þeirra sem þurfa fyrst og fremst á aðstoð samfélagsins að halda, að við könnum sérstaklega innstreymið í kerfið. Einnig hvernig við getum hjálpað þeim sem hafa verið greindir öryrkjar til að komast út á vinnumarkaðinn aftur, ef aðstæður þeirra breytast. Þetta tvennt er að mínum dómi brýnast,» sagði Jón. 
Hann sagði einnig vegna þeirra upplýsinga sem fram koma um fjölgun yngri öryrkja að endurskoða þyrfti örorkumatsferlið. «Það er eitthvað bogið við að ungum öryrkjum skuli fjölga svona mikið á þeim tíma sem heilsufar þjóðarinnar er almennt að batna,» sagði heilbrigðisráðherra.
