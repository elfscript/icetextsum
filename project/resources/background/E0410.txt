FYRIR nokkru hófu Sjá ehf. og Öryrkjabandalag Íslands samstarf um vottun á aðgengi heimasíðna. Var gengið út frá alþjóðlegum staðli sem hefur verið notaður um nokkurt skeið. Auk þess var þróaður sérstakur spurningarlisti sem tengdist íslenskum aðstæðum og fleiri fötlunum en getið er um í áður nefndum staðli. Var myndaður hópur einstaklinga úr hópi blindra, heyrnarlausra, lesblindra, þroskaheftra og daufblindra og ýmsum atriðum bætt við staðalinn í samræmi við svör þátttakenda.
Markmið samstarfs Öryrkjabandalagsins og Sjá ehf. er að stuðla að bættu aðgengi fatlaðra að heimasíðum. Erlendar rannsóknir hafa sýnt að bætt aðgengi fatlaðra þýðir um leið bætt aðgengi annarra. 
Í desember síðastliðnum var fyrsta heimasíðan vottuð og reið Íslandsbanki fyrstur á vaðið. Á vegum bankans var unnið mikið starf að aðgengismálum og netbanki Íslandsbanka sérstaklega hannaður með aðgengi í huga. Tölvumenn bankans voru í nánu samstarfi við erlenda framleiðendur hugbúnaðar fyrir blinda og sjónskerta og komu með ýmsar hugmyndir um breytingar og úrbætur hugbúnaðarins til þess að svara betur kröfum notenda. Úr þessu urðu farsælar framfarir sem nýtast bæði notendum og veitendum þjónustunnar. 
Næstur í röðinni til þess að hljóta vottun varð vefur Strætó. Reykjanesbær er hinn þriðji sem hlýtur vottun fyrir aðgengilegan vef. 
Rétt er að taka fram að Stjórnarráð Íslands gekk á undan með góðu fordæmi og er vefur ráðuneytanna að mestu leyti aðgengilegur. Einnig hefur Morgunblaðið lagt ríka áherslu á aðgengi að vef sínum og er eina fyrirtækið sem Öryrkjabandalag Íslands hefur veitt viðurkenningu. Sker vefur Morgunblaðsins sig úr vefjum annarra fjölmiðla hér á landi. 
En hvað felst í aðgengi að heimasíðum? 
Aðgengið felst í því að efni á heimasíðum sé sett fram með skýrum og markvissum hætti. Myndir sem notaðar eru sem tenglar skulu jafnan vera með texta sem lýsir þeim og er um leið krækja sem hægt er að smella á. Þannig veit blindur notandi að hér er um mynd að ræða og hvað er á myndinni. Um leið veit hann að þetta er krækja á ákveðna slóð. 
Í framtíðinni verða vefir þannig úr garði gerðir að heyrnarlausir geti einnig nýtt sér þá í ríkara mæli en nú. Verður þá táknmálsviðmót sett inn á vefina þannig að heyrnarlausir geti lesið upplýsingar á sínu eigin tungumáli. 
Nú sækjast stofnanir og fyrirtæki eftir því að ná til sem flestra með auglýsingum sínum og þjónustu. Þannig hefur nú almenningur aðgang að hvers kyns upplýsingum á vegum fyrirtækja, stofnana, samtaka og sveitarfélaga. Hver sá er býður fram þjónustu sína á vefnum, ætti að hafa í huga að upplýsingarnar séu aðgengilegar öllum en ekki einungis sumum. Það ætti að gilda jafnt um opinberar stofnanir sem einkaaðila. 
Fyrir nokkru þurfti Öryrkjabandalag Íslands að skipuleggja kvöldverð fyrir erlendan hóp. Undirritaður hringdi á veitingastað nokkurn til þess að leita eftir upplýsingum um matseðil. Var honum bent á vef veitingastaðarins. Þegar vefurinn var skoðaður kom í ljós að þar voru einungis myndir af matseðlinum, enginn texti. Undirritaður leitaði því á vef Hótels Holts. Þótt sá vefur sé ekki að öllu leyti til fyrirmyndar um aðgengi tókst þó að finna matseðil og varð því Holtið fyrir valinu. 
Svona hljóta neytendur að hugsa og á það jafnt við um þjónustu fyrirtækja sem sveitarfélaga. Aðgengilegar upplýsingar um þjónustu sveitarfélaga hljóta að laða almenning til samstarfs við sveitarstjórnir og auka gagnkvæm samskipti. 
Aðgengilegum vefsíðum hér á landi fjölgar nú óðum. Íslensk stjórnvöld hafa sett sér það mark að auka aðgengi að upplýsingum og eru fatlaðir sérstaklega teknir þar sem dæmi. Aðgengi allra að hvers kyns upplýsingum ætti að verða hugsjón Íslendinga sem vilja og ætla sér að verða í fremstu röð á þessu sviði á meðal þjóða heims. Þeim sem þurfa á sérhæfðum tölvubúnaði að halda fjölgar nú óðum. Þegar aldurinn færist yfir skerðast gjarnan sjón og heyrn. Flestir landsmenn hafa nú aðgang að tölvum og þeir, sem daprast sýn, vilja halda áfram að nýta sér kosti tölvuvæðingarinnar. Í markaðssamfélagi nútímans komast stjórnvöld og fyrirtæki ekki hjá því að líta til þessa hóps sem vaxandi fjölda viðskiptavina. Þeir, sem þjóna ekki hagsmunum hans, hljóta því að verða undir í samkeppninni. Aðgengi er því eitt af lykilatriðum velgengni þjónustu einkafyrirtækja og opinberra stofnana. Höfundur er framkvæmdastjóri Öryrkjabandalags Íslands.
