Eftir Jón Pétur Jónsson jonpetur@mbl.is AÐ finna jafnvægið milli einstaklingsins og alþjóðasamfélagsins er eitt áhugaverðasta og um leið eitt flóknasta verkefnið á okkar dögum, að mati David Brierley, kennara og eins stofnanda Rudolf Steiner-háskólans í Osló í Noregi. Þar stýrir hann einnig Waldorf-kennaranámi en skólinn mun byrja með alþjóðlegt meistaranám nú í haust. 
Brierley bendir á að ytri heimurinn sé farinn að hafa æ meiri áhrif á einstaklinginn. «Okkar starf sem kennara, hvort sem það er innan veggja Waldorf-skólanna eða einhverra annarra skóla, er að koma á jafnvægi þannig að einstaklingurinn verði ekki fráhverfur umheiminum,» segir Brierley og bætir því við að skapandi og frjóar manneskjur eigi í vök að verjast nú á dögum sökum mikils áreitis t.a.m. frá fjölmiðlum sem umlykja allt. 
Brierley var staddur hérlendis á vegum Waldorf-skólans Sólstafa. Stýrði hann námskeiði þar sem hann miðlaði af þekkingu sinni sem kennari við skólann, sem byggist á aðferðafræði Rudolf Steiner, sem er sagður hafa skapað hugmyndafræði sem kölluð hefur verið mannspeki. Steiner stofnaði fyrsta Waldorf-skólann í Stuttgart í Þýskalandi árið 1919 og byggist námið á því að listir, tónlist og handmennt séu jafn mikilvægar námsgreinar og lestur, ritun og reikningur. Þá skipa siðferðilegir og félagslegir þættir veigamikinn sess og kennarinn er mikilvægur uppalandi. 
Öll börn eru einstök
Brierley bendir á mikilvægi þess að kenna börnum að hugsa út fyrir rammann og rækta sína hæfileika. Hann bendir á að öll börn séu einstök og ekki sé hægt að fella alla í sama mót eins og oft vill verða í nútímaþjóðfélagi. Hann segir að nú á dögum verði sérstaklega að gæta að börnum því stanslaust áreiti fjölmiðla allt í kring geti haft og hafi þau áhrif að ímyndurafl barna og frumleiki þeirra fái ekki að njóta sín. Hann segir að nú á dögum sé svo mikið áreiti í umhverfi barna sem örvi þau en börnin nái hinsvegar ekki að vinna úr þeirri örvun. Þetta eigi í raun við um fullorðna líka. Hann segir kennsluaðferð Waldorf-skólanna hjálpa börnum við að vinna úr þeirri örvun og því áreiti sem þau verði fyrir. «Það þýðir ekki einvörðungu að börn læri að bregðast við því sem þau sjá. Heldur líka að börn læri að virkja ímyndunaraflið og hugmyndir. En þangað á sköpunargáfan rætur sínar að rekja,» segir Brierley. 
Rudolf Steiner-háskólinn í Osló var stofnaður árið 1981 og er frekar lítill að sögn Brierley en aðeins um 250 nemendur sækja skólann sem er bæði viðurkenndur og styrktur af norska ríkinu. 
Brierley er svo væntanlegur aftur til Íslands í maí til þess að halda fyrirlestur um stöðu Waldorf-kennslufræðinnar á 20. öld. 
Frekari upplýsinga um Waldorf-skólann Sólstafi er hægt að finna á vefsíðunni www.waldorf.ismennt.is.
