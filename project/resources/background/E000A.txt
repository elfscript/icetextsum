BELGÍSKA listakonan Leen Voet sýnir nú innsetningu í Nýlistasafninu og ber hún titilinn Limbo. Leen Voet hefur að því er Netið gefur upplýsingar um unnið í margvíslega miðla, málverk og módel en ekki síst skyggnur og hefur að því að mér skilst m.a. sýnt skyggnur af eigin málverkum. Hún hefur því að einhverju leyti sérhæft sig í þeim miðli og eiginleikum hans.
Innsetningin Limbo er nokkurs konar stór kassi sem áhorfandinn gengur inn í og þar má finna stóla fyrir áhugasama. Inni í kassanum/herberginu varpar Voet skyggnum af tómum áhorfendabekkjum, af ljósmynd af svarthvítri ljósmynd af landslagi með trjám, og mynd af viðvaningslegri teikningu af fjallakofa á vegg. Síðan sýnir hún DVD mynd af ljósmyndinni af ljósmyndinni af landslaginu utan á kassanum/ herberginu. Leen Voet einbeitir sér í þessu verki að skynjun áhorfandans, af upplifun okkar á myndum og myndum af myndum. Í texta með verkinu, sem er á svo vondri ensku að erfitt er að ráða í hann, er m.a. spurt «Does the image of the rephotographed photo strokes with the original depiction of a landscape?» Hvað orðið «strokes» merkir hér er hægt að ímynda sér með góðum vilja sem einhvers konar tengingu, en málfræðilega séð er þetta bull. Næsta spurning er hvort myndin sé ljósmynduð sem þrívíður hlutur og þarafleiðandi sem þrívíður raunveruleiki? Spurning er hvort áhorfandinn hafi áhuga á að reyna að svara því, en margt og mikið hefur verið rætt og ritað um eðli ljósmynda og tengsl þeirra við raunveruleikann. En ég mæli með því að Nýlistasafnið fái sér enskumælandi manneskju til að yfirfara texta erlendra listamanna, eða hreinlega þýða þá á íslensku. Þá sleppur áhorfandinn við að ráða í setningar á borð við: «Besides circling within a frame of an earlier existing photograph, and an at that image related context...« o.s.frv. Ég get ekki ímyndað mér hver upphaflega setningin sem þýdd er sem «and an at that image...« hefur verið. Og hér er á ferðinni listakona sem leitast við að koma vitsmunalegri og hugmyndafræðilegri innsetningu á framfæri. 
Hugmyndir Leen Voet um birtingarmyndir raunveruleikans og myndir af myndum eru ekki nýjar af nálinni og það þarf töluvert hugmyndaflug hjá listamönnum til þess að skapa áhugaverð listaverk er byggja á slíkum hugmyndum í dag. Innsetning Voet nær engan veginn að vekja áhuga áhorfandans eða kveikja með honum vangaveltur um tengsl raunveruleika, hluta, ljósmynda eða mynda af myndum. Hér eimir líka enn sterklega eftir af hugmyndafræði listamanna á síðari hluta síðustu aldar sem forðuðust hið persónulega eins og heitan eldinn af ótta við að detta í pytt takmarkalausrar og tilgangslausrar sjálfstjáningar. En persónulegt þarf ekki að vera tengt einkaheimi listamannsins, persónuleg sýn getur allt eins verið abstrakt. Einhverja sýn skortir alla vega í þetta verk, eitthvað sem kemur áhorfandanum af stað, einhvern neista. 
Ragna Sigurðardóttir
