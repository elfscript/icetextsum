STARFSMÖNNUM Morgunblaðsins hefur löngum verið annt um íslenskt mál. Blaðið er að jafnaði vel skrifað og prófarkavinna til fyrirmyndar. Stundum ber á fornri stafsetningu eins og notkun setunnar sem aflögð var með lögum frá Alþingi fyrir meira en 30 árum. Ritháttur af því tagi er skemmtileg sérviska og veldur engum usla í skólakerfi landsins. Með tölvutækninni hefur opnast ný boðskiptaleið sem kennd hefur verið við netið og Morgunblaðið hefur fært sér í nyt með ágætum árangri. Um leið hefur blaðið tekið upp stefnu sem virðist ganga gegn íslenskri stafsetningu og skrifar netið ætíð með stóru N-i. Í enskri tungu er notkun stórs stafs mun algengari en í íslensku og hugsanlega er Morgunblaðið að taka upp þá hefð. Netið er þó ekki ætíð skrifað með stórum staf á því málsvæði. Ef Morgunblaðið álítur notkun stóra stafsins viðeigandi yfir netið er ekki úr vegi að benda blaðinu á að skrifa jafnframt sjónvarp, útvarp, dagblöð, tímarit með stórum staf - en miðlar af þessu tagi komu til sögunnar á undan netinu. Ef blaðinu finnst það ekki við hæfi ætti blaðið að endurskoða notkun stóra stafsins yfir netið stóra og stórkostlega. 
HELGI GUNNLAUGSSON 
prófessor, 
Otrateigur 42, Reykjavík. 
Frá Helga Gunnlaugssyni:
