Hið íslenska biblíufélag stendur nú fyrir nýrri þýðingu á Biblíunni og er gert ráð fyrir því að hún komi út á næsta ári. Eins og fram kom í Morgunblaðinu í gær verða gerðar umtalsverðar breytingar á málfari Biblíunnar í nýju þýðingunni og felast þær meðal annars í því að endurskoða niðrandi orð, sem tengd hafa verið samkynhneigð og taka í auknum mæli tillit til málfars beggja kynja.
Texti Biblíunnar hefur iðulega verið notaður til að ala á fordómum í garð samkynhneigðra. Niðurstaða fræðimanna er hins vegar sú að sé texti Biblíunnar skoðaður í ljósi sögunnar sé ljóst að þar sé fremur verið að ræða um ofbeldi gagnvart börnum en ást fullvaxinna karlmanna. Mun orðið «kynvillingur» því víkja fyrir öðru orðalagi. 
Biblían var síðast gefin út árið 1981. Sem dæmi um breytingar má nefna eftirfarandi setningu úr 1. Kórintubréfi, sem hljóðar svo í útgáfunni frá 1981: «Hvorki munu saurlífismenn né skurðgoðadýrkendur, hórkarlar né kynvillingar, þjófar né ásælnir, drykkjumenn, lastmálir né ræningjar guðs ríki erfa.» Í tillögu þýðingarnefndar lítur hún svona út: «Hvorki munu saurlífismenn né skurðgoðadýrkendur, hórkarlar né þeir sem leita á drengi eða eru í slagtogi við þá, þjófar né ásælnir, drykkjumenn, lastmálir né ræningjar erfa Guðs ríki.» 
Afstaða kirkjunnar til samkynhneigðar hefur verið mjög til umræðu. Á málþingi Prestafélags Íslands og Félags aðstandenda samkynhneigðra í mars var samþykkt tillaga um að skipa starfshóp til að semja hjónavígsluritúal, sem hentaði jafnt gagnkynhneigðum sem samkynhneigðum hjónum. Skortur á slíku ritúali hefur verið ein helsta ástæðan fyrir því að samkynhneigðum hefur ekki fundist þeir vera velkomnir í kirkjunni og skipun starfshópsins spor í þá átt að bæta úr því. Sama má segja um þá endurskoðun, sem nú á sér stað við þýðingu Biblíunnar. Það er grátlegt þegar texti ritningarinnar er notaður til að ala á fordómum og mismuna þjóðfélagshópum og beinlínis í andstöðu við það umburðarlyndi, sem kristin trú boðar. Það er því tímabært að taka þetta mál til endurskoðunar þegar unnið er að þessari þýðingu, sem er sú ellefta í röð íslenskra biblíuþýðinga. Með sama hætti ber að fagna því að í nýrri þýðingu er reynt að «tryggja að bæði kynin njóti sannmælis», svo vitnað sé í orð Guðrúnar Kvaran, prófessors í íslensku við Háskóla Íslands, sem hefur unnið með Biblíufélaginu að hinni nýju þýðingu. Með þýðingunni er greinilega reynt að tryggja að allir hópar samfélagsins njóti sannmælis.
