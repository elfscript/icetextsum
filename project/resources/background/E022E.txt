Sena (áður Skífan) hefur tilkynnt um væntanlega sumarútgáfu. Í þessum mánuði kemur út mynddiskur með barnasöngleiknum vinsæla Benedikt búálfur og einnig smáskífa með Evróvisjón framlagi Íslands þetta árið, laginu «If I Had Your Love» í flutningi Selmu . Í maí koma svo fimm plötur. Ber þar hæst frumburður Stjörnuleitarsigurvegarans Hildar Völu , en stefnt er að útgáfu 4. maí. Plata með tónlistinni úr barnaleikritinu Kalla á þakinu , þar sem Sveppi fer með aðalhlutverkið, kemur einnig út í þessum mánuði svo og safnplatan Evróvisjón í 50 ár , sem hefur að geyma bæði íslensk og erlend lög úr þessari vinsælu keppni. Hljómsveit Roland Hartwell , Cynic Guru, gefur út plötu í þessum mánuði en Hartwell hefur verið að semja popplög fyrir Kalla Bjarna og Pál Rósinkranz og er starfandi í Sinfóníuhljómsveit Íslands. Trúbadúrinn Helgi Valur gefur og út sína fyrstu plötu.
Í júní koma svo út fyrstu fimmtán plöturnar í safnplöturöðinni Svona var það... sem spanna árabilið 1952 til 1966. Bubbi Morthens gefur út tvær nýjar plötur á afmælisdaginn sinn, 6. júní, en þær vinnur hann með Barða Jóhannssyni, kenndum við Bang Gang. Sólóplata með Davíð Smára Stjörnuleitarstjörnu verður og gefin út og einnig afmælisendurútgáfur með Bubba og Stuðmönnum eins og áður hefur verið greint frá. Einnig verða endurútgefnar plötur með Brimkló , Björgvini Halldórssyni, Elly og Vilhjálmi og Ruth Reginalds. Þá verður gefin út safnplatan Pottþétt í tíu ár til að fagna afmæli þessara vinsælu safnplatna. Í júlí koma út þrjár safnplötur, Svona er sumarið 2005 , Íslandslög 7 og Pottþétt 38 . 
Fyrsti dansleikur Stuðmanna með Hildi Völu Einarsdóttur í hlutverki söngkonu verður haldinn í Festi í Grindavík á laugardagskvöldið. Festi í Grindavík markaði þáttaskil í sögu Stuðmanna, en þar kom hljómsveitin opinberlega fram í fyrsta sinn utan veggja Menntaskólans við Hamrahlíð skömmu eftir útgáfu fyrstu breiðskífunnar Sumar á Sýrlandi. Á þessum fyrstu tónleikum sveitarinnar var slegið aðsóknarmet sem ekki hefur verið slegið síðan. 
Auk þess að ljúka senn upptökum fyrstu breiðskífu sinnar hefur Hildur Vala verið að æfingum með Stuðmönnum að undanförnu og mun flytja sérvalin lög ásamt hljómsveitinni á laugardagskvöldið. 
30. apríl gefst Reykvíkingum svo kostur á að hlýða á Hildi Völu ásamt Stuðmönnum á stórtónleikum á NASA við Austurvöll áður en haldið verður í tónleikaferð um landið.
