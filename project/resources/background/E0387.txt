Með vorinu vaknar náttúran til lífsins. Dagarnir lengjast og nóttin verður björt. Hljóðin í náttúrunni breytast og við skynjum nálægðina við lífið sterkar. Ef við leggjum okkur eftir því finnum við líklega einnig fyrir orkunni sem er í kringum okkur og innra með okkur. Það er eins og lífið fyllist af löngunum og þrá. Hvernig getum við notið vorsins og sumarsins sem best, látið draumana rætast og byggt upp velferð og heilsu? 
Líkami og andi
Almennt erum við að bæta líf okkar á margan hátt. Hreyfing er viðurkennd heilsubót fyrir líkama og sál. Að borða hollan og næringarríkan mat og taka vítamín til heilsubótar er nánast orðið á vörum þjóðarinnar daglega í umræðu og athöfnum. Meðvitund um mikilvægi þess að stunda andlega hugarleikfimi fer vaxandi. Líklega hefur jóga náð mestri útbreiðslu hvað þann þátt varðar hér á landi síðustu árin. En það er einnig margt annað sem við getum gert til að efla hugann, styrkja okkur og aga til að ná árangri og sjá markmið okkar rætast. 
Mikilvægt er að hlusta eftir uppruna sínum og rótum sem einstaklingur. Efla og gæða lífi þann bakgrunn og menningararf sem við erum fædd inn í og nota sem styrk til að móta eigin framtíðarsýn. Í bókinni Life & Health, Targeting Wellness (Levy, Dignan, Shirreffs) segir m.a. að það séu fjórir þættir sem nota megi til að minnka álag og fyrirbyggja streitu. Þeir eru hreyfing, mataræði, tímastjórnun og síðast en ekki síst mikilvægi þess að þróa með sér heilbrigða, andlega og félagslega sýn. 
Jákvæð og lifandi samskipti
Sjálfsstjórn er hluti af sjálfstæði einstaklings. Alltof algengt er að sambönd og samskipti einkennist af napuryrðum og veki óróa og jafnvel vanlíðan innra með fólki. Þau geta grafið undan styrk og vellíðan og haft áhrif á getu og hæfileika. Þegar aftur á móti samskipti á heimili, meðal vina, á vinnustað og í samfélaginu eru almennt jákvæð og stöðug, eitthvað sem við erum sátt við, finnum við fyrir ánægju og hvatningu til dáða. Lífsgleðin og eldmóðurinn eykst. Þannig umhverfi er farvegur vellíðunar og jákvæðs þroska. Hvernig getum við hvert og eitt lagt okkar af mörkum til að bæta mannlífið og byggja upp almenna vellíðan og velferð? 
Í bók sinni The Philosopher's Gaze fjallar D.M. Levin um mikilvægi samræðunnar og tjáskipta. Það er skoðun margra að samræðuformið sé á undanhaldi. Við þurfum að efla tjáskiptin, ganga fram, taka þátt, vera með og upplifa saman. Dalai Lama talar um mannleg samskipti og vekur athygli á siðferðilegri dyggð, sem byggist á heilindum gagnvart sjálfum sér, í samskiptunum við aðra, í nálgun og þátttöku viðfangsefna og nálguninni að umhverfinu. Hvernig getum við skapað í þjóðfélaginu traust, vináttu, sveigjanleika, heiðarleika, hógværð, hjálpsemi og skilning og samhliða dregið úr óöryggi, vanmætti, sundrungu, stífni, stolti, hroka og græðgi. 
Þessir þættir koma upp í hugann þegar ég hugsa um lífsgleði vorsins og sumarsins. Látum viðfangsefnin ná lengra en að hugsa bara um okkur sjálf og okkar eigin markmið. Gefum gaum að umhverfinu, samferðafólkinu, þjóðfélaginu og vinnum með heildinni. Tölum saman, upplifum saman og störfum saman. Njótum þannig gleðinnar saman, samhliða því að byggja upp eigin velferð og vellíðan.
