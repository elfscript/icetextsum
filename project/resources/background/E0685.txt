Í síðustu viku var landað á Sauðárkróki liðlega 186 tonnum af ísfiski úr togaranum Örvari HU-2. Þetta mun vera einn verðmætasti farmur af ísfiski sem þar hefur verið landað til þessa eftir eina veiðiferð. Þetta byggist á að nánast allur aflinn, 180 tonn, var þorskur, 3 tonn voru af ufsa, 2,5 af hlýra og tæpt tonn af öðrum tegundum. Í samtali við Gísla Svan Einarsson, útgerðarstjóra hjá Fisk-Seafood á Sauðárkróki, kom fram að aflaverðmætið mun vera um 20 milljónir króna. Skipið fékk þennan afla á Þórsbanka mitt á milli Íslands og Færeyja og tók túrinn alls ellefu daga. Gísli sagði að togarar fyrirtækisins hefðu fiskað ágætlega nú eftir áramótin.
Það var á síðasta hausti sem Örvar fór á ísfiskveiðar og hefur hann síðan landað aflanum á Sauðárkróki. Að jafnaði eru 16 manns í túrnum en alls eru 30 manns sem mynda áhöfn skipsins.
