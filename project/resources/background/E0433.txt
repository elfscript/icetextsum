Eftir Örlyg Stein Sigurjónsson orsi@mbl.is LITLU mátti muna að stórtjón yrði á íþróttahúsi Fram við Safamýri í gær þegar eldur kviknaði ofarlega í gafli hússins rétt við þak hússins. Engu að síður varð töluvert tjón á húsgaflinum en ekki urðu þó slys á fólki. Allt tiltækt lið Slökkviliðs höfuðborgarsvæðisins var kallað á vettvang og komu um 50 slökkviliðsmenn að slökkvistörfum. Útkallið kom kl. 13.12, þegar slökkviliðið var rétt að ljúka brunaútkalli í íbúðarhúsi við Álfholt í Hafnarfirði. Tilkynnt var um eld í klæðingu á íþróttahúsinu og var talsverður eldur þegar að var komið. Fljótlega tókst að ná stjórn á eldinum áður en hann læsti sig í sjálft þakið. Mátti ekki tæpara standa með slökkvistarfið, að sögn Friðriks Þorsteinssonar, stöðvarstjóra hjá SHS. 
Mikil vinna við að ná af klæðningu
Mikil vinna fór í að rífa klæðningu utan af suðurgafli hússins til að komast að eldinum og tókst að hefta hann bæði utan og innan frá. Íþróttasalurinn fylltist af reyk og lagði töluverðan reyk yfir nálæga byggð við Kringlumýrarbrautina þegar hann var sem mestur um kl. 13.30. Þegar að var komið var eldurinn að magnast en hann náði sér þó ekki verulega á strik þar sem slökkviliðið var mætt nógu tímanlega. Taldi Friðrik slökkviliðsmennina hafa unnið mjög gott starf á vettvangi. Mikill eldsmatur var fyrir innan klæðninguna, svokallað tjörutex og krossviðarklæðning. Eldurinn náði að brjótast inn í gegnum húsið en var kæfður með slökkvistarfinu utan frá. 
Að sögn Steinunnar Ármannsdóttur, skólastjóra í Álftamýrarskóla, var ekki talin ástæða til að rýma skólann að því er lögregla tjáði henni en nemendur voru að skóla loknum látnir fara út að vestanverðu til að rekast ekki á athafnasvæði lögreglu og slökkviliðs. Hún sagði starfsmenn skólans þó hafa fundið fyrir særindum í hálsi vegna reyks. 
Eldsupptökin eru rakin til þess að iðnaðarmenn voru að leggja tjörupappa við húsgaflinn og virðist sem eldurinn hafi skotið rótum á meðan þeir voru í hádegismat því þegar að var komið var kviknað í. 
Friðrik Þorsteinsson lagði áherslu á hversu vel tókst til með slökkvistarf, ekki síst út frá því að slökkviliðið hefur séð hús fara mun verr sem hafa haft svipuð tildrög og hér um ræddi. 
Lögreglan í Reykjavík fer með rannsókn málsins og voru lögreglumenn úr tæknideild í gær að sinna vettvangsrannsókn.
