Eftir Arnar Eggert Thoroddsen arnart@mbl.is DAVÍÐ Smári Harðarson, «Ballöðukóngurinn úr Idol» eins og segir í fréttatilkynningu, mun gefa út sólóplötu á vegum Senu í júní. 
«Þetta verður róleg plata, í þessum létthlustunargír,» segir Davíð í samtali við blaðamann. «Platan mun innihalda tökulög úr ýmsum áttum, misþekkt. Þórir Úlfarsson stýrir upptökum en ég, Þórir og Eiður hjá Senu völdum lögin í sameiningu. Sjóaðir leiguspilarar á borð við Gumma P. og Haffa Guðmunds sjá um undirleik.» 
Davíð segir að svo skemmtilega vilji til að hann og Þórir eru þremenningar og það hafi hjálpað honum að slaka svolítið á í upptökum. 
«Maður er alls óvanur svona hlutum. Ég fékk að skipta mér lítið eitt af útsetningum og fór þá fram á að það yrði svona afslappaður andi yfir þessu. Þannig fórum við svo inn í lögin og þetta er búið að ganga fínt, það er þrælgaman að syngja þetta. Við erum búnir með nokkur lög en á þessari stundu get ég gefið það eitt upp að einhver þeirra laga sem ég söng í keppninni verða á plötunni.» 
Davíð segist ekki vita á þessari stundu hvernig kynningarmálum á plötunni verði háttað. 
«Stjörnuleitin er sannarlega stökkpallur en svo er það undir manni sjálfum komið hvernig maður moðar úr þessu tækifæri. Ég er annars í hljómsveit líka, Lubricant, og við spilum þungt rokk og ról. Hún verður keyrð með fram þessu öllu saman.» 
Davíð segir að lokum að það sé auðvitað ótrúlegt fyrir mann sem hefur unað af því að syngja að komast í þessa stöðu. 
«Maður er hreinlega í skýjunum yfir þessu,» segir hann ákveðinn.
