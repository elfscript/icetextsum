Karl Bretaprins og Camilla Parker Bowles gengu í hjónaband í gær við borgaralega athöfn í bænum Windsor, vestan við London.
Sól skein í heiði þegar þau voru gefin saman í ráðhúsi bæjarins. Athöfnin stóð í tuttugu mínútur og aðeins 28 nánir ættingjar og vinir brúðhjónanna voru viðstaddir. Vilhjálmur prins og Tom Parker Bowles, elsti sonur Camillu, voru vígsluvottar. 
Elísabet Bretadrottning og Filippus drottningarmaður voru ekki við athöfnina. Þau voru hins vegar viðstödd blessunarathöfn síðar um daginn í kapellu í Windsor-kastala, ættarsetri bresku konungsfjölskyldunnar. Brúðhjónin játuðu þá syndir sínar. 
800 gestir
Um 800 gestir sóttu brúðkaupsveislu í kastalanum, þeirra á meðal Tony Blair, forsætisráðherra Bretlands, poppstjarnan Sting og konungar Noregs, Grikklands og Bareins. 
Þúsundir manna söfnuðust saman við ráðhúsið í Windsor til að fylgjast með brúðhjónunum en Bretar sýndu athöfninni miklu minni áhuga en brúðkaupi Karls og Díönu prinsessu í Pálskirkjunni í London árið 1981. Um 600.000 manns söfnuðust þá saman á götum borgarinnar. 
Eftir brúðkaupsveisluna hugðust Karl og Camilla fara í bústað prinsins nálægt Balmoral-kastala í Skotlandi og eyða þar hveitibrauðsdögunum. 
Eftir brúðkaupið verður Camilla titluð hertogaynja af Cornwall en ekki prinsessa af Wales eins og Díana.
