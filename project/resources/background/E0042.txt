Leigh hefur til þessa gert 27 kvikmyndaverk þar af 17 kvikmyndir í fullri lengd og spannar ferill hans um fjörutíu ár og hann er hiklaust einn af þekktustu og virtustu núlifandi kvikmyndahöfundum breskum. 
Kvikmyndagerð hans hefur þó aldrei lotið markaðslögmálum og fæstar af myndum hans hafa náð þeirri alþjóðlegu athygli sem frægð og frami á þeim vettvangi skilgreinist út frá. Viðfangsefni hans eru nánast alltaf breskt almúgafólk, smáskrýtnar persónur sem fást við hversdagsleg vandamál, en persónusköpun og frásagnarmáti mótast af gagnrýnni sýn á þröngsýnt og óréttlátt samfélag í garð hinna verst settu. Leigh leggur mikið á sig við gerð kvikmynda sinna og hefur þróað mjög persónuleg aðferð í samstarfi við leikara sína en hann vinnur gjarnan aftur og aftur með sömu leikurunum og tekur aldrei í mál að semja um val á leikurum við framleiðendur eða fjárfesta í kvikmyndum sínum. «Ég er náunginn sem mæti með ekkert handrit og sá sem vill alls ekki ræða val á leikurum. Ég hef engan áhuga á að ræða væntanlega kvikmynd ef umræðan á að snúast um efni hennar eða val á leikurum. Ég snerti ekki á kvikmynd þótt miklir peningar séu í boði ef einhver skilyrði fylgja um val á leikurum,» segir Leigh sem gefur aldrei þumlung eftir þegar um listrænt frelsi er að ræða. 
«Ég tel mig hafa verið einstaklega heppinn að hafa gert 17 kvikmyndir í fullri lengd og aldrei hefur neinn skipt sér af því hvernig ég hef gert þær, aldrei.» 
Ótal verðlaun fyrir Veru Drake
Vera Drake hefur safnað að sér verðlaunum og viðurkenningum á undanförnum mánuðum og má þar nefna þrjár Óskarstilnefningar, tvær til Leighs fyrir bæði leikstjórn og handrit og Imelda Staunton var tilnefnd sem besta leikkona í aðalhlutverki. Staunton leikur Veru Drake, fyrirmyndarhúsmóður á 6. áratugnum í Bretlandi. Í skjóli nætur kemur hún hins vegar ungum stúlkum til hjálpar með því að framkvæma ólöglegar fóstureyðingar, án þess að fjölskylda hennar hafi hugmynd um. Þegar yfirvöld komast að atferlinu hleypir það rólegu lífi hennar og fjölskyldunnar í algjört uppnám. Staunton hefur fengið sérstaklega mikið hrós fyrir frammistöðu sína í aðalhlutverkinu og víða verið valin besta leikkona ársins; á Evrópsku kvikmyndaverðlaununum, á British Independent Awards og af samtökum gagnrýnenda í Boston, Los Angeles, New York, San Diego, Seattle, Toronto og London. Til þessa hefur myndin hlotið 31 alþjóðleg verðlaun og 16 tilnefningar. 
Leigh hefur þó áður komist í kastljós alþjóðlega kvikmyndaheimsins en kvikmynd hans Naked hlaut verðlaun í Cannes 1993 fyrir bestu leikstjórn og Secrets and Lies var tilnefnd til Óskarsverðlauna 1996 og kvikmyndin Topsy Turvy 1999 sankaði einnig að sér viðurkenningum hér og þar á hátíðum. 
BBC var bjargvætturin
Leigh vakti þó fyrst alþjóðlega athygli árið 1988 fyrir mynd sína High Hopes sem tók á valdatíma Thatcher í Bretlandi með þeim hætti að augu margra opnuðust í fyrsta sinn. Þar skilgreindi hann stéttaskiptingu og misskiptingu auðsins á svo einfaldan og dramatískan hátt að skilningur áhorfenda umbreyttist í sterka réttlætistilfinningu. Leigh hafði þá um langt skeið verið einn af virtustu leikhús- og kvikmyndagerðarmönnum í Bretlandi og átti að baki snilldarverk eins og Abigails Party sem sló upphaflega í gegn sem leikrit á áttunda áratugnum en náði fyrst flugi í rómaðri sjónvarpsgerð Leighs fyrir BBC 1977. Þar lék Alison Steadman aðalhlutverkið en samstarf þeirra Leighs stóð í þrjá áratugi eða jafnlengi og hjónaband þeirra frá 1973-2001. 
Abigails Party er kostulegur háðleikur um snobbaða eiginkonu úr lægri miðstétt sem býður nokkrum nágrönnum sínum í partý eitt kvöldið. Þetta verk hefur notið mikilla vinsælda í leikhúsum víða um heim og var t.a.m. leikið í Borgarleikhúsinu í Reykjavík fyrir nokkrum árum. Fyrir tveimur árum hlaut ný uppfærsla verksins í London tilnefningu til Olivier-verðlaunanna 2003 fyrir Bestu enduruppfærslu það leikárið. 
Leigh er í hópi þeirra bresku kvikmyndaleikstjóra sem hlutu þjálfun sína og kunnáttu innan veggja BBC- sjónvarpsins á sjöunda og áttunda áratug síðustu aldar. «Einu sinni var ekki hægt að gera sjálfstæðar alvarlegar kvikmyndir í fullri lengd í Bretlandi. Við vorum nokkrir leikstjórar af minni kynslóð, Ken Loach, Stephen Frears, Alan Clarke og fleiri, sem voru svo heppnir að komast að hjá BBC þar sem maður fékk að gera það sem maður vildi.» 
Vinnur út frá spuna
Vinnuaðferð Mikes Leighs hefur verið kölluð spuni og stundum verið fjallað um þetta af ákveðnum misskilningi rétt eins og útkoman sé einhverri tilviljun háð. 
Hið rétta er að Mike vinnur með leikurunum vikum og jafnvel mánuðum saman í spunavinnu þar sem persónur kvikmyndarinnar mótast og samtölin verða til. Mike skrifar síðan nákvæmt handrit sem hvergi er vikið frá þegar tökur hefjast. 
«Ég leyfi nánast aldrei neinn spuna á tökustað. Allt er mjög mótað þegar kemur að tökum en það er unnið út frá flóknum spunaæfingum í langan tíma. Bókmenntafólk segir gjarnan: «Nú, ef þetta er þannig hver er þá höfundurinn?» Þetta er ótrúlega heimskuleg athugasemd.» 
Vinnuaðferðin skilar sér hins vegar í dýpri og vandaðri persónusköpun en alla jafna sést í kvikmyndum og sjálfur hefur Mike Leigh sagt að gæði leiksins séu orðin eins konar vörumerki kvikmynda hans. Hann hefur aldrei léð máls á því að gera kvikmyndir eftir handritum annarra en sjálfs sín. 
«Fólk segir við mig að ég gæti gert stórkostlega hluti við tilbúið handrit frá öðrum. En ég segi nei. Allir myndu búast við sömu gæðum í leiknum og í hinum kvikmyndunum mínum en ég myndi ekki vita hvernig ég ætti að fara að því ná sama árangri með leikurunum.» 
Eftir Leigh er haft að ákveðin augnablik í lífi hvers manns ráði úrslitum um framhaldið. 
«Í mínu lífi er það augnablikið þegar ég ákvað að ég ætlaði aldrei að leikstýra hefðbundnu handriti eftir annan höfund - eða reyna sjálfur að skrifa hefðbundið handrit.»
