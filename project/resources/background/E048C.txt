Vala man eftir sinni fyrstu förðunarreynslu þegar hún var tólf ára gömul og þá var sixtís-fílingurinn allsráðandi. «Ég man að mín fyrsta tilraun við förðun var að mála á mig augnahár eins og Twiggy var með,» segir Vala hlæjandi. «Ég mála mig daglega og elska góðar snyrtivörur. Ég fer samt ekki ofan af því að grunnur að hraustlegu útliti er gott mataræði. Það er alveg sama hversu mörg krem maður notar, frískleikinn kemur að innan. Mitt ráð eru ferskir grænmetis- og orkusafar sem hægt er að fá nýkreista t.d. hjá honum Sæmundi Á næstu grösum, ég mæli með gulrótarsafanum sem er dúndurgóður fyrir húðina. Auðvitað endurspeglar það heilbrigði húðarinnar að hvorki reykja né neyta áfengis, það segir sig sjálft.»
Engin kona ætti að vera án rakakrems og rakamaska að mati Völu og bætir hún við að íslensk veðrátta hreinlega kalli á góð rakakrem. 
«Vala er með mjög fallega húð og notuðum við því aðeins þunnt lag af Studio teck farða sem er fastur farði borinn á með pensli,» segir Sóley og bætir við að með því að nota pensla náist jafnari förðun. «Á kinnarnar er settur brúnsanseraður ferskjulitur sem hentar henni mjög vel og á augnlokið er notaður ljós augnskuggi sem gefur fallega lýsingu en hann er með ferskjublæ og heitir Jest, einnig er Brown Down augnskugginn notaður með þessum ljósa.» Sóley segir tvo liti standa uppúr í varaglossum í sumar, Wonderstruck og Tartlett henta konum á öllum aldri. Vala er förðuð með blöndu af þessum tveimur.
