ÁGÆT grein var eftir Baldur prest í Morgunblaðinu hinn 7. apríl sl. um gyðingaandúð, sem hann bendir réttilega á að fari vaxandi. Hann leitar orsakanna meðal annars í meðferð Ísraels á Palestínumönnum og bendir réttilega á að menn megi ekki dæma alla ísraelsku þjóðina eftir framgöngu ísraelska hersins og ísraelsku ríkisstjórnarinnar. Þarna finnst mér standa einhver hnífur í kúnni. Er alveg víst að eitthvað mikið athugavert sé við framgöngu ísraelska hersins og ísraelsku ríkisstjórnarinnar? Mig langar að vitna til nýlegrar fréttar af ferð íslenskra þingmanna til Palestínu. Þar kom fram að íslensku þingmennirnir hefðu orðið fyrir steinakasti ísraelskra unglinga. 
Þingmennirnir lýstu þeim steinum sem stórhættulegum og jafnvel banvænum vopnum. Er líklegt að steinar í höndum palestínskra unglinga séu minna hættulegir? Er ekki skiljanlegt að hermennirnir verji sig þegar á þá er ráðist? Þurfa þeir ekki líka nauðsynlega að hafa vinnufrið, til að geta sinnt því starfi sínu að leita uppi hryðjuverkamenn og koma í veg fyrir hryðjuverk? 
Getur ekki verið að sumir séu of fljótir á sér að dæma ísraelsku hermennina? Mundu hermenn annarra þjóða standa sig eitthvað betur við sömu aðstæður, þar sem sekúndubrot skilja milli lífs og dauða? Ég vil minna á að í Írak hafa Bandaríkjamenn viðurkennt að hafa fellt óviljandi að minnsta kosti tíu þúsund óbreytta borgara í átökum þar. Það fólk var ekki einu sinni steinakastarar eða sprengjukastarar eins og unglingarnir í Palestínu. Bandaríkjamenn segja sjálfir þau dauðsföll hafa orðið óviljandi og það er enda vandséð að svo sé ekki, þar sem þeir eru undir stöðugu eftirliti fjölmiðla, sem þeir veita frjálsan aðgang að landinu og hafa auk þess enga hagsmuni af því að drepa saklaust fólk. Það sama virðist mér að hljóti að gilda með Ísraelsmenn á svæðum Palestínumanna. Þeir leyfa frjálsan aðgang fjölmiðla hvaðanæva úr heiminum, telja sig augljóslega ekki hafa neitt að fela. Þeir segja sjálfir að mannfall óbreyttra borgara sé óhjákvæmilegt í svona átökum og er ástæða til að rengja það? Getur ekki líka verið að ýmsar ljótar sögur Palestínuarabanna af framferði Ísraelshers séu einfaldlega ýkjur og ósannindi? 
Getur ekki verið að fjölmiðlar og reyndar líka ýmis mannréttindasamtök, sem tekið hafa ósæmilega pólitíska afstöðu með Palestínumönnum geri einfaldlega of mikið úr þeim sögum? Ég vil endurtaka enn og aftur að Ísraelsmenn leyfa frjálsan aðgang að svæðum Palestínumanna og hafa því augljóslega ekkert að fela. Ef svo væri, þá væri þeim í lófa lagið að koma í veg fyrir allan aðgang fjölmiðla að þessum svæðum. 
Svo er það spurningin um það hver eigi þessi svæði. Palestínumenn hamra stöðugt á að þeir eigi þessi svæði og reyndar allt Palestínusvæðið, sem Ísrael stendur á. Staðreyndin er samt sú að ríki palestínskra araba hefur aldrei verið til og því vandséð að þeir eigi nokkurn rétt á sjálfstæðu ríki í Palestínu. Menn verða að athuga að Palestína er heiti á landsvæði en ekki þjóðlandi, alveg eins og menn vita að á Saharasvæðinu búa ýmsar arabaþjóðir en engin þeirra heitir Saharaþjóð, eða býr í Saharalandi. Í nánast öllum löndum búa minnihlutahópar frá nágrannalöndunum. Hér á Íslandi hefur frá aldaöðli búið fólk frá Norðurlöndunum. Hefur það rétt til að stofna hér sjálfstæð smáríki Svía, Dana eða Færeyinga á ýmsum svæðum landsins vegna þess að það eða forfeður þess hafa alltaf búið hér? Ég er nokkuð viss um að svo sé ekki! Pólverjar hafa búið hér þúsundum saman um margra ára skeið og verið hér velkomnir. Þætti mönnum það eðlileg réttindabarátta þeirra ef þeir tækju að sprengja sig í loft upp og fremja önnur hryðjuverk til þess að fá einhvern hluta af landinu undir sitt sjálfstæða pólska ríki? Varla. Þó okkur þætti vænt um þá og vildum flest fyrir þá gera, þá held ég að við myndum ekki gefa þeim hluta af landinu okkar Íslandi. 
Augljóst er að arabarnir eða Palestínumennirnir í Palestínu hafa fullan rétt á að búa þar á því landi, sem þeir hafa keypt með löglegum hætti í gegnum tíðina eða fengið úthlutað af löglegum yfirvöldum svæðanna. Hvort þeir fyrirgera svo á endanum þeim rétti með hryðjuverkum sínum, er svo annað mál. Margir í Ísrael, einkum hægri menn, telja að Ísrael eigi þessi svæði, sem um er deilt, eftir að hafa unnið þau í blóðugum varnarstríðum gegn innrásarherjum arabískra og múslímskra nágrannaþjóða. Vinstri flokkarnir og uppá síðkastið hægri flokkarnir líka, virðast þó vilja gefa þessi landsvæði eftir í þeirri von að það nægi til að skapa frið við Palestínuarabana. Ljóst er þó að sú von er alls engin vissa og að ákvörðun um eftirgjöf þessara svæða eða hluta þeirra, hefur verið tekin fyrst og fremst vegna mikils þrýstings alþjóðasamfélagsins, sem af einhverjum ástæðum virðist hvorki hirða um öryggishagsmuni Ísraels né þann sterka siðferðilega og sögulega rétt sem Ísrael hefur til þessara svæða. Kemur mér þá í hug titill greinar Baldurs, Gyðingaandúð. Kannski er orsakanna þar að leita. Höfundur er kaupmaður í Reykjavík.
