Vitnaleiðslur verjenda eru hafnar í réttarhöldunum yfir Michael Jackson, en tónlistarmaðurinn er eins og kunnugt er ákærður fyrir kynferðislegt ofbeldi gegn 13 ára dreng sem dvaldi hjá honum á búgarði hans, Neverland. Fjöldi barna hefur í gegnum tíðina dvalið í lengri eða skemmri tíma hjá Jackson á Neverland-búgarðinum og fyrstu vitni verjenda voru einmitt tveir ungir Ástralir sem heimsóttu Jackson oft sem drengir. 
Fyrst bar Wade Robson, 22 ára dansari, vitni. Hann hefur þekkt Jackson frá fimm ára aldri og sagðist hafa dvalið á Neverland að minnsta kosti 20 sinnum. Í öll þau skipti, nema þrisvar eða fjórum sinnum, hefði hann gist í svefnherbergi Jacksons og aðspurður viðurkenndi hann að þeir hefðu stundum sofið í sama rúmi. Robson sagði að í þessum heimsóknum hefðu þeir kjaftað, horft á bíómyndir, spilað tölvuleiki og farið í koddaslag, en að Jackson hefði aldrei snert sig á kynferðislegan hátt. 
Seinna vitnið var hinn 22 ára gamli Brett Barnes, en leiðir þeirra Jacksons lágu saman þegar Barnes var fimm ára og poppstjarnan var á tónleikaferð í heimalandi hans. Barnes sagðist hafa heimsótt Jackson á Neverland að minnsta kosti tíu sinnum sem drengur og að hann hefði, eins og Robson, sofið í sama rúmi og hann. Barnes brást reiður við þegar spurt var hvort eitthvað óviðeigandi hefði átt sér stað í þessum næturheimsóknum og sagði að slíkt hefði hann aldrei látið viðgangast.
