Ingibjörg Einarsdóttir fæddist í Reykjavík 18. júní 1955. Hún varð bráðkvödd á heimili sínu föstudaginn 1. apríl síðastliðinn. Foreldrar hennar eru Einar Sigurðsson, f. 6. október 1934, d. 10. desember 1999, og Hrafnhildur Þorsteinsdóttir, f. 26. júní 1932. Systkini Ingibjargar eru Sigurður Einarsson, Gunnar Einarsson, Stella Einarsdóttir og Arnar Sigurðsson.
Ingibjörg eignaðist tvo syni með Ævari Sigdórssyni, f. 27. desember 1951: Einar Örn Ævarsson, f. 2. ágúst 1973, og Sigurð Inga Ævarsson, f. 13. júní 1974. Ingibjörg eignaðist eitt barnabarn, Alexander Einarsson Olsen, f. 21. júní 2001. 
Ingibjörg byrjaði sambúð með Gunnari Þór Hilmarssyni sjómanni, f. 3. október 1960, sumarið 1995, og giftist honum 9. ágúst 2002. Gunnar á þrjár dætur. Þær eru: Jóhanna Elín, f. 4. nóvember 1978; Guðrún Margrét, f. 14. ágúst 1981; og Katrín, f. 9. október 1986. 
Ingibjörg vann ýmis störf fyrir Lyfjaverslun ríkisins, Ábyrgð, Landspítalann og Félagsstofnun stúdenta. 
Útför Ingibjargar verður gerð frá Digraneskirkju í dag og hefst athöfnin klukkan 13. 
Okkur langar að minnast mágkonu okkar og svilkonu, Ingibjargar Einarsdóttur, með nokkrum orðum. Það fór ekki mikið fyrir henni, hún krafðist ekki mikils, var lítillát og nægjusöm og einstaklega góð og hlý manneskja. Hún sagði ætíð það sem henni fannst, en sagði þó aldrei neitt misjafnt um nokkurn mann, hún var hrein og bein og vinur vina sinna.
Ingibjörg og Gunnar áttu einstaklega vel saman. Við nefndum ekki annað, án þess að nefna hitt einnig. Þau voru nýkomin frá Kanaríeyjum þegar kallið kom, en þangað fóru þau oft saman. Ingibjörg hafði verið lasin nokkuð lengi. 
Hún greindist með krabbamein fyrir nokkrum árum, sem hún virtist þó hafa unnið á. Þegar Ingibjörg var spurð hvernig hún hefði það sagði hún alltaf: Ég hef það fínt.» Hún kvartaði aldrei. Það er eins og hún hafi vitað hvert stefndi en ekki viljað íþyngja öðrum með því. Mestu ánægjustundir hennar voru þegar Gunnar var heima og eldaði einhverja dýrindissteik fyrir þau tvö, þannig naut hún sín best. 
Drottinn er minn hirðir, mig mun
ekkert bresta. 
Á grænum grundum lætur hann mig 
hvílast, 
leiðir mig að vötnum, 
þar sem ég má næðis njóta. 
Hann hressir sál mína, 
leiðir mig um rétta vegu 
fyrir sakir nafns síns. 
Jafnvel þótt ég fari um dimman dal, 
óttast ég ekkert illt, 
því að þú ert hjá mér, 
sproti þinn og stafur hugga mig. 
Þú býr mér borð 
frammi fyrir fjendum mínum, 
þú smyr höfuð mitt með olíu, 
bikar minn er barmafullur. 
Já, gæfa og náð fylgja mér 
alla ævidaga mína, 
og í húsi Drottins bý ég 
langa ævi. 
(23. Davíðssálmur.) 
Ingibjörg, við kveðjum þig með þakklæti. 
Þorkell og Hrafnhildur.
Ertu þá farinn, stendur í textanum en nú er það í alvörunni og þú ert farin að eilífu. 
Ég sem umgekkst þig er sleginn, dofinn og ráðalaus, eins og oft vill verða þegar um andlát vinar er að ræða. 
Við Gunnar Þór Hilmarsson, eiginmaður Ingibjargar, erum búnir að vera kærir vinir síðan sumarið 1989 og hefur ekki slegið skugga þar á frá því við kynntumst. 
Kynnin mín af Ingibjörgu hófust um síðsumars 1995 og hafa haldist mjög náin síðan, og ennþá meir eftir að ég flutti í næsta nágrenni við þau. 
Þau hjón pössuðu vel saman, bæði hress og hláturmild og höfðu gaman af að ferðast meðan heilsan var betri hjá henni. En hroðalegur sjúkdómur leiddi til dauða hennar. Það lýsir þessari góðu konu að aldrei kveinkaði hún sér eða kvartaði, það voru allir aðrir sem áttu bágt að hennar dómi. 
Ég fór oft og iðulega í heimsókn til Ingibjargar vegna útiveru mannsins hennar sem siglir á fragtskipum og er hálfan mánuð í burtu hverju sinni. 
Ingibjörg var heimakær. En oftar en ekki eldaði Gunnar heima og sagði Ingibjörg að maturinn hans Gunna væri besta veitingahúsið vegna þess að þau fóru oft á veitingahús saman. En þegar ég leit inn til þeirra hjóna var viðkvæðið alltaf: «Sestu hérna, Maggi minn, og fáðu þér með okkur.» Svona voru þau gestrisin. Það var unun að sjá hvernig Gunnar meðhöndlaði þessa litlu fíngerðu konu, hann hreinlega vafði hana inn í bómullarteppi eins og hvítvoðung. Hann vildi að Ingibjörgu sinni liði sem best og umvafði hana eins og honum var einum lagið. 
Þau fóru marga ferðir til Kanaríeyja og voru rétt komin heim úr síðustu ferð þegar kallið kom. Þá stund ætlaði ég að skutla Gunnari til skips. 
Fyrst þetta þurfti að koma fyrir var þetta besti tíminn, því Gunnar eiginmaður hennar var heima eins og hún sjálf hefði kosið. 
Við Gunnar töluðum um að fáir ættu eins góða heimkomu og Ingibjörg, sem var alltaf að styrkja alla og gefa í allar safnanir, alstaðar sá hún fólk sem átti bágt. 
Að lokum vil ég þakka Ingibjörgu allar þær góðu stundir sem ég átti með henni. Ég bið góðan Guð að styrkja hana og styðja. 
Gunnari Þór Hilmarssyni, einum allra besta vini mínum sem ég hef eignast, votta ég samúð mína, svo og sonum hennar þeim Einari Erni og Sigurði Ingva, og móður hennar, Hrafnhildi Þorsteinsdóttur, sem hún talaði oft um. 
Megi Guðs englar vaka yfir þér. 
Magnús P. Sigurðsson.
Kær mágkona og vinkona er fallin frá, langt fyrir aldur fram. Minningarnar eru margar og góðar sem við eigum um hana og munu þær ekki gleymast. 
Ingibjörg var einkar lítillát, ljúf, kát og hlýja einkenndi hana, þannig að hún var hvers manns hugljúfi, áttum við ætíð notalegar og ánægjulegar samverustundir. 
Við kveðjum þig með söknuð í hjarta en jafnframt miklu þakklæti fyrir að hafa kynnst þér. 
Megi minning um góða konu lifa. 
Kallið er komið, 
komin er nú stundin, 
vinaskilnaðar viðkvæm stund. 
Vinir kveðja 
vininn sinn látna, 
er sefur hér hinn síðsta blund. 
Margs er að minnast, 
margt er hér að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
hans dýrðarhnoss þú hljóta skalt. 
(V. Briem.) 
Elsku Gunnar, Katrín, Guðrún, Jóhanna, allir ættingjar og vinir. 
Megi Guð gefa ykkur styrk í sorginni. 
Marta og fjölskylda.
Elsku Ingibjörg. Nú er komið að kveðjustund, samt ekki þessari venjulegu, þar sem sagt var sjáumst fljótlega og léttur koss kysstur á kinn, heldur fyrir fullt og allt. Þegar Hörður hringdi og sagði mér að þú værir dáin var ég góða stund að átta mig á við hvað hann átti. Maður verður svo umkomulaus og vanmáttugur við svona tíðindi. Þrátt fyrir veikindi þín reiknaði maður aldrei með öðru en að þú yrðir með okkur um ókomin ár, en svona er lífið. Mann setur hljóðan, tíminn verður afstæður og í huganum þýtur maður gegnum síðustu ár og rifjar upp, allt verður svo ljóslifandi fyrir manni, en hrekkur síðan upp úr þessum hugsunum við þá staðreynd að þú hefur kvatt þennan heim. Það fór aldrei mikið fyrir þér, þú varst einstaklega vel gerð og vel gefin kona sem fór ávallt hljóðlega og fór sínu fram af prúðmennsku og nærgætni. Ég dáðist alltaf að því hvernig þið Gunni töluðuð hvort við annað, það var alltaf Gunni minn og Ingibjörg mín á hverju sem gekk. Segja má að þú hafir kvatt þetta líf af sömu prúðmennsku og nærgætni og allt annað, þú sofnaðir við hliðina á honum Gunna þínum og vaknaðir ekki aftur. 
Þrátt fyrir að þetta séu lokaorð okkar til þín, kæra vinkona, þá eigum við oft eftir að minnast þín og þú átt eftir að verða með okkur í hug og hjarta í framtíðinni. Við skulum passa hann Gunna þinn fyrir þig og styðja hann og styrkja eins vel og við getum. 
Elsku Ingibjörg með hlýhug og innilegu þakklæti kveðjum við þig. 
Ég sendi þér kæra kveðju, 
nú komin er lífsins nótt. 
Þig umvefji blessun og bænir, 
ég bið að þú sofir rótt. 
Þó svíði sorg mitt hjarta, 
þá sælt er að vita af því, 
þú laus ert úr veikinda viðjum, 
Þín veröld er björt á ný. 
(Þórunn Sig.) 
Elsku Gunni, Einar, Sigurður og aðrir aðstandendur, við sendum ykkur okkar innilegustu samúðarkveðjur og biðjum góðan guð að styrkja ykkur í sorginni. 
Sigurlaug og Hörður.
Elsku Gunnar, Jóhanna, Guðrún, Katrín, Einar, Sigurður og fjölskyldur. ég sendi ykkur mínar innilegustu samúðarkveðjur. Megi Guð styrkja ykkur í þessari miklu sorg. 
Vil ég kveðja Ingibjörgu með þessu ljóði: 
Kallið er komið, 
komin er nú stundin, 
vinaskilnaðar viðkvæm stund. 
Vinirnir kveðja vininn sinn látna, 
er sefur hér sinn síðsta blund. 
Margs er að minnast, 
margt er að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
(V. Briem.) 
Birgitta Helgadóttir.
Elsku hjartkæra vinkona mín. Þetta er virkilega erfitt, að reyna að kveðja þig með skrifuðum orðum, en ég verð að reyna. Það er svo erfitt að trúa að þú sért virkilega farin fyrir fullt og allt. Við spjölluðum saman eiginlega á hverjum degi og stundum oft á dag um allt milli himins og jarðar. 
Það er svo erfitt að trúa að þú sért farin þó að við ættum báðar von á því en það er sama hvað maður er undirbúinn undir hlutina, maður vonar alltaf að það lagist og allt batni en það gerðist svo sannarlega ekki núna. Þú barðist við tvo illvíga sjúkdóma, þ.e. krabbamein og Bakkus og það er svo sárt til þess að vita vegna þess að þú varst svo yndisleg vinkona. Þá sjaldan við rifumst þá var það út af einhverju bjánalegu og eftir tvær til þrjár mín. hringdum við aftur og spurðum: «Ertu ennþá í fýlu?» og svo hlógum við. Mikið á ég eftir að sakna þess að tala við þig, lambið mitt, og nú segir þú: «Sömuleiðis, rollan mín,» og hlærð. 
Ég man alltaf þegar ég kom til þín og sagði þér að dóttir mín ætti von á stelpu og var með uppskrift að húfutrefli og vettlingum og garn og prjóna sagði þér að láta hendur standa fram úr ermum og það gerðir þú svo sannarlega, tvennt. Af hverju? Það dugði ekkert minna. Svona varst þú. Þegar einhver átti bágt þá varstu tilbúin, en að hugsa um sjálfa þig, það var út úr öllu korti. 
Alltaf var stutt í hláturinn hjá þér enda smitaðir þú mig oft af hlátri þó að ég hefði sagt brandarann og ekki fattað hvað hann var fyndinn. Æ, þetta er bara svona, mín kæra, við vorum á sömu bylgjulengd svona oftast. 
Ég get ekki annað en dáðst að Gunna, manninum þínum, hvað hann var yndislegur við þig og alltaf tilbúinn að hjálpa öllum. Þú varst heppin að fá hann inn í þitt líf, alltaf var hann að elda steik eða matbúa eitthvað flott fyrir þig þegar hann var í landi. Ég held að vandfundinn sé annar eins maður og hann er og hvað hann saknar þín sárt núna. 
Þú áttir tvo syni sem þú varst alltaf að hreykja þér af og eitt ömmubarn, hann litla Alexander. Svo áttir þú þrjár stjúpdætur sem allar dýrkuðu þig og sakna þín mikið. 
En elsku vinkona, þá veit ég að þér líður betur núna, laus við allar þjáningar og þótt ég hafi reynt allt til að hjálpa þér og svo margir aðrir þá vildir þú ekki hlusta, svo nú hefur þú fundið friðinn, mín kæra vinkona. Ég veit að það er tekið vel á móti þér á himnum og við hittumst þar og þú tekur vel á móti mér. Ég á eftir að sakna þín mikið en ég má ekki vera eigingjörn og verð að hugsa vel til þín, elsku stelpan mín. 
Ég sendi þér kæra kveðju, 
nú komin er lífsins nótt. 
Þig umvefji blessun og bænir, 
ég bið að þú sofir rótt. 
Þó svíði sorg mitt hjarta 
þá sælt er að vita af því 
þú laus ert úr veikinda viðjum, 
þín veröld er björt á ný. 
Ég þakka þau ár sem á átti 
þá auðnu að hafa þig hér. 
Og það er svo margs að minnast, 
svo margt sem um hug minn fer. 
Þó þú sért horfinn úr heimi, 
ég hitti þig ekki um hríð, 
þín minning er ljós sem lifir 
og lýsir um ókomna tíð. 
(Þórunn Sig.) 
Elsku Gunni og fjölskylda Ingibjargar. Guð gefi ykkur styrk til að takast á við þessa miklu sorg. Guð veri með ykkur öllum. 
Ásta Hannesdóttir og fjölskylda.
