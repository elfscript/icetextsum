365 LJÓSVAKAMIÐLAR ehf. hafa fært 441 milljón króna til gjalda í rekstrarreikningi 2004 undir liðnum skattar vegna fyrri ára. Er þetta vegna þess að skattrannsóknarstjóri hefur haft bókhald fyrirtækisins fyrir árin 1996 til 2001 til rannsóknar.
Þetta kemur fram í ársskýrslu Dagsbrúnar, móðurfélags 365 ljósvakamiðla. Segir þar að málið sé nú í kærumeðferð hjá yfirskattanefnd og óvíst um niðurstöðu þess, en stjórnendur félagsins telji að með þessu sé mætt ýtrustu kröfum skattyfirvalda án þess að um viðurkenningu á kröfunum sé að ræða. 
Í uppgjörinu kemur einnig fram að á árinu 2005 fékk núverandi forstjóri Dagsbrúnar, Gunnar Smári Egilsson, 31,4 milljónir í laun, en fyrrverandi forstjóri, Eiríkur S. Jóhannsson fékk 17,9 milljónir í laun á árinu. Þá mun Eiríkur fá greiddar 44 milljónir á þessu ári samkvæmt starfssamningi. Aðrir stjórnendur, framkvæmdastjórar og fyrrverandi framkvæmdastjórar Dagsbrúnar fengu samtals 131 milljón króna í laun árið 2005.
