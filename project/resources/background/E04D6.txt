* PÉTUR Hafliði Marteinsson lék allan leikinn með Hammarby sem gerði jafntefli, 1:1, við Malmö FF í sænsku úrvalsdeildinni í knattspyrnu í gærkvöld. Hammarby var mun betri aðilinn, frammi fyrir 13 þúsund áhorfendum, en náði ekki að knýja fram sigur. Pétur var nálægt því að skora seint í leiknum en markvörður Malmö varði naumlega frá honum eftir hornspyrnu.
* NIKLAS Skoog , sóknarmaður Malmö , viðbeinsbrotnaði í leiknum, eftir návígi við Pétur. «Hvað ertu að segja? Ég reyndi að komast framfyrir hann, mér tókst það og náði boltanum,» sagði Pétur í samtali við sjónvarpsstöðina Canal+ eftir leikinn. 
* LEIFUR Garðarsson , aðstoðarþjálfari FH , hefur verið úrskurðaður í tveggja leikja bann í deildabikar KSÍ. Leifur fékk brottvísun í leik FH gegn Breiðabliki í 8-liða úrslitum keppninnar á dögunum. Þórður Birgisson úr KS og Gunnar Bjarnason úr ÍH fengu einnig tveggja leikja bönn. Þremenningarnir taka þau allir út í keppninni á næsta ári þar sem bönn í deildabikar færast ekki yfir á Íslandsmótið. 
* BAYERN München tryggði sér í gær knattspyrnumann ársins í Asíu - Íranann Ali Karimi, 26 ára, sem skrifaði undir eins árs samning með klásúlu um lengri samning. «Karimi er fljótur og hættulegur miðjumaður,» sagði Felix Magath, þjálfari Bayern. 
* KÖLN , hið gamalkunna knattspyrnufélag, er komið á ný í þýsku 1. deildina eftir eins árs fjarveru. Köln , undir stjórn hins hollenska Huub Stevens , tryggði sér sætið með sigri gegn Aue á útivelli í fyrrakvöld, 2:1. Þremur umferðum er enn ólokið. Duisburg á alla möguleika á að fylgja Köln upp og Frankfurt stendur vel að vígi í baráttu við Alemannia Aachen og 1860 München um þriðja sætið. 
* GIUSEPPE Colucci , lykilmaður í liði Reggina , hefur verið úrskurðaður í sex leikja bann af ítalska knattspyrnusambandinu. Colucci missti stjórn á skapi sínu eftir leik gegn Cagliari á dögunum og lét sér ýmislegt miður sæmilegt um munn fara, ásamt því að hann ýtti harkalega við mótherja. Reggina berst fyrir lífi sínu í ítölsku 1. deildinni og má illa við fjarveru miðjumannsins. 
* FORRÁÐAMENN spænska knattspyrnufélagsins Villarreal staðfestu við Sky Sports í gær að Liverpool vildi fá markvörð félagsins, Jose Reina , í sínar raðir. « Liverpool hefur mikinn áhuga en það gerist ekkert fyrr en tímabilinu er lokið,» sagði Jose Manuel Llaneza , stjórnarmaður spænska félagsins.
