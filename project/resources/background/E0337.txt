Undanfarið hefur átt sér stað nokkur uppsveifla í íslensku danslífi, svo notað sé danskennt orð. Margir danshópar, dansarar og danshöfundar, með Íslenska dansflokkinn í fararbroddi, hafa lagt þessari uppsveiflu lið með ýmsum spennandi verkefnum á sviði danslistarinnar.
Um síðustu helgi var til að mynda frumsýnt verk Jóhanns Freys Björgvinssonar sem varð til í Danssmiðju Íslenska dansflokksins, og þar að auki kom fram í viðtali hér í blaðinu við Jóhann að annað verk hans, sem var frumsýnt á metnaðarfullri Nútímadanshátíð í Reykjavík í haust, hefði verið valið sem opnunarverk stærstu nútímadanshátíðar New York-borgar, þeirrar miklu dansborgar. Þetta er auðvitað gott dæmi um hvað við eigum góða dansara og danshöfunda og hvað jarðvegurinn er frjór sem íslensk dansverk spretta úr. 
Í dag verður þessi gróska í danslífinu enn sýnileg, því fimm íslensk dansleikhúsverk verða frumsýnd í Reykjavík í dag. Í Nýlistasafninu standa um þessar mundir yfir Gjörningadagar og þar verður frumsýnt dansleikhúsverk kl. 16 eftir Sveinbjörgu Þórhallsdóttur sem heitir Hver ertu stúlkukind? Titillinn vísar til umfjöllunarefnis verksins sem er unglingsárin - hin miklu mótunarár í lífi hverrar manneskju. 
Dansarar í verkinu eru fjórar ungar stúlkur úr framhaldsdeild Listdansskóla Íslands og segist Sveinbjörg gjarnan hafa viljað vinna að verkefni með þessum upprennandi dönsurum Íslands. «Mig langaði til að semja verk fyrir þessa krakka og vekja um leið athygli á framhaldsdeild Listdansskólans sem er að vinna mjög gott starf. Þessir krakkar eru ótrúlega duglegir og kreatívir og skemmtilegt að vinna með þeim,» segir Sveinbjörg, sem tók þá ákvörðun að nýta listamannalaun sín að hluta til að vinna með ungu og skapandi fólki. 
Til þess fékk hún til liðs við sig auk dansaranna fjögurra þær Ólöfu Arnalds, sem semur tónlist í verkinu, og Helgu Lilju Magnúsdóttur, sem hannaði búninga. Sveinbjörg segir verkið hafa orðið til í mikilli samvinnu þeirra allra, þar komi dagbækur þeirra frá unglingsárunum meðal annars við sögu. «Allir sem taka þátt í þessari sýningu eru svona við það að útskrifast, ekki alveg orðin prófessional en eru að verða það. Þegar maður vinnur með slíku fólki, sem er alveg stútfullt af sköpun og til í að taka við nýjum hugmyndum endalaust, myndast ótrúlega ferskt og skemmtilegt andrúmsloft.» 
Á Nýja sviði Borgarleikhússins verða síðan fjögur verk frumsýnd í dag: N úna eftir Irmu Gunnarsdóttur, Kólnandi kaffi eftir Lovísu Ósk Gunnarsdóttur og Höllu Ólafsdóttur, Í ræktinni eftir Katrínu Ingvadóttur og Hetkinen - minningabrot frá Finnlandi eftir Ólöfu Ingólfsdóttur. Það er við hæfi að sýningin hefjist á þeim undarlega tíma kl. 19.09, því að sögn Irmu, sem er framkvæmdastjóri DANSleikhúss sem stendur fyrir sýningunni, tengjast verkin fjögur gegn um tímann; tímabundnar aðstæður og það hvernig lífið og tíðarandinn stjórnast af tímanum. «Tíminn hefur svo mikil áhrif á líf okkar, og mætti spyrja hvort við séum einhvern tíma raunverulega stödd í núinu,» segir hún og vísar til yfirskriftar danssýningarinnar í dag, Augnablikið fangað! «Þetta er létt sýning, sem tekur á tísku og tíðaranda, og maður getur oft á tíðum séð sjálfan sig endurspeglast á kómískan hátt í þeim aðstæðum sem þarna eru dregnar upp.» 
DANSleikhús, sem stendur að sýningunni, einbeitir sér að dansleikhúsforminu, en það felur í sér ótal möguleika til sköpunar. Í sýningunni Augnablikið fangað! er tvinnað saman leiklist og listdansi, að sögn Irmu. «Þar er talað í hreyfingum, og sýningin er mjög fýsísk, vegna þess að þetta er dans. En hún er mjög leikræn líka,» segir hún. Þrjú af verkum sýningarinnar bera þessu mjög sterk merki, en verk Ólafar Ingólfsdóttur er meira nútímadansverk, að mati Irmu. «Ólöf nálgast efni sitt meira út frá dansforminu, en í öllum hinum verkunum erum við að nota leiklistina mjög mikið með. Þetta er metnaðarfull og skemmtileg sýning, full af léttleika og húmor.» 
Líkt og víðar í listsköpun ber dansleikhúsformið með sér að skilin milli listgreina virðast verða æ óljósari. Mjög margir dansarar virðast vera að tengja dans við leiklist, eins og bæði DANSleikhús og Sveinbjörg eru að gera, en síðan er einnig til að dansarar tengi listsköpun sína við tónlist eða myndlist, eins og fyrrnefndur Jóhann Freyr kýs að gera. Þá eru líka til dansstuttmyndir, sem tengja saman dans og kvikmyndagerð. Öll formin virðast vera að virka, því áhugi fyrir dansi sem listmiðli hefur sjaldan verið meiri en einmitt núna hér á landi. Því til marks er að aldrei hafa fleiri dansarar verið starfandi hér á landi en einmitt núna, og ekki síður eru allar þessar frábæru sýningar sem verið er að setja upp um þessar mundir ljómandi dæmi um öflugan miðil í miklum vexti.
