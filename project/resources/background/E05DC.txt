Þú ert ljót og leiðinleg...og farðu burtu, við viljum ekki hafa þig...
Eitthvað á þessa leið hljóma laglínurnar sem þriggja ára dóttir Víkverja syngur þessa dagana með miklum tilþrifum. Fyrir síðustu helgi hafði Víkverji efasemdir um lagið sem dóttirin upplýsti hann um að væri úr Ávaxtakörfunni. Viltu fara með mig á Ávaxtakörfuna spurði hún ennfremur og Víkverji lét tregur tilleiðast. 
Með hálfum huga fór hann með stúlkuna sína í Austurbæjarbíó en þegar sýningin hófst féllu bæði hann og stúlkan í stafi. 
Sýningin er virkilega skemmtileg, lögin eru lífleg og umgjörðin á sviðinu einföld en litrík. Þar að auki er tekið á viðkvæmu efni, einelti, með góðum árangri. 
Börnin horfa náttúrulega aðdáunaraugum á Selmu í hlutverki appelsínunnar, Birgittu Haukdal í hlutverki gulrótarinnar og Jónsa sem ananas en hinir sem fara með hlutverk í sýningunni standa sig líka mjög vel. Núna liggur við að Víkverji söngli með stelpunni sinni um þessa ljótu og leiðinlegu og Víkverji hvetur aðstandendur til að gefa Ávaxtakörfuna út á DVD þegar sýningum lýkur. Tónlistina er þegar hægt að kaupa og hún er komin á óskalistann hjá telpunni. 
Um síðustu helgi skrapp Víkverji svo í Hveragerði þar sem hann borðaði hádegismat á Heilsustofnun NLFÍ. Hann gekk um staðinn með ættingja sínum sem þar dvelur í nokkrar vikur og skoðaði hvað í boði er. Hann komst að því að þarna væri fyrsta flokks aðstaða. Þeim sem dvelja þarna er meðal annars boðið upp á allskyns nudd, ýmiskonar leikfimi, heilsuböð og leirböð, miserfiðar gönguferðir, sund, sérstaka nuddpotta, slökun, heilsusamlegt mataræði og fræðslufundi um allt milli himins og jarðar sem snertir heilsu, bæði líkamlega og andlega. Víkverji er viss um að margir koma endurnærðir til baka eftir heimsókn á þennan stað.
