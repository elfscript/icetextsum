María Rós Leifsdóttir fæddist í Reykjavík 17. mars 1953. Hún lést á líknardeild Landspítalans í Kópavogi 9. apríl síðastliðinn. Foreldrar hennar voru Kristbjörg Jónsdóttir, f. 1.8. 1932, og Leifur Jónsson, f. 15.11. 1927, veitingamaður, sem látinn er fyrir nokkrum árum. María var einkabarn móður sinnar. Foreldrar Kristbjargar voru Jón Helgason húsgagnabólstrari, f. 1890 á Húsatóftum á Skeiðum, og María Sólveig Majasdóttir, fædd og uppalin í Bolungarvík um aldamótin 1900, Majas var sonur Elíasar Eldjárnssonar sem var þekktur bátasmiður fyrir vestan. Systkini Maríu Rósar, samfeðra, eru: Valdimar Viðar, Halla Bergey, Charlotta Björk, Sigurjón Örn, Torfey Rut, Eydís Olga, Helena Kolbrún, Hafdís Ósk, Björgvin Rúnar, Leifur Albert og Stella Ingibjörg. 
Útför Maríu Rósar verður gerð frá Fossvogskirkju í dag og hefst athöfnin klukkan 13. 
Ég stend við gluggann minn og horfi yfir Arnarnesvoginn, spegilsléttur hafflöturinn sendir mér hlýja kveðju í morgunsárið. Það er vor í lofti, fuglarnir syngja hér fyrir utan en ég hugsa um Maríu Rós systur mína.
Kallið er komið og hún hefur kvatt okkur allt of fljótt, svo ung svo lifandi. 
María Rós var glæsileg kona og mikill fagurkeri, hún hafði gott auga fyrir litum og formum enda mjög listræn og áhugasöm um fegurð. Við höfðum ákaflega gaman af að spjalla um handverk og liti enda áttum við góðar stundir saman við undirbúning á jólabasar í Örkinni hans Nóa, þá naut María Rós sín vel við vinnuborðið með pensil í hönd og tréengil í hinni, hún töfraði fram glæsileg stykki svo unun var að sjá. Þessi kvöld eru ógleymanleg, við gleymdum okkur í léttu masi og glaðværð, það var svo gaman að vinna og vera saman. 
María Rós var mikill sprellari og gat brugðið sér í ýmis gervi á einu kertakvöldi okkar Aglow-kvenna. Var hún hrókur alls fagnaðar er hún hélt fyrir okkur tískusýningu, dansandi um salinn með slæður og hatta, dillandi af hlátri, þvílík kona hún systir mín. Ég veit að Aglow-konur í Hafnarfirði munu sakna hennar sárt enda eigum við bara eina Maríu Rós. 
Hún systir mín var ekki heilsuhraust kona, en alltaf fór hún vel með líðan sína og vildi engan þreyta né angra með sögum af sjálfri sér. 
Það var mikið áfall fyrir hana og Kristbjörgu móður hennar er hún greindist með krabbamein fyrir þremur árum. Ég dáðist að kjarki og dugnaði hennar þegar hún fór í gegnum fyrstu meðferðina sem gekk vel að við töldum. María Rós leitaði huggunar í trúnni á Frelsara sinn Jesúm Krist, hún átti mjög barnslega og einlæga trú. Henni var mjög umhugað um fólkið sitt og vini sína sem hún bar uppi á bænaörmum. 
Sjúkdómurinn skæði lét hana ekki í friði. Hinn 9. mars sl. keyrði ég hana upp á Kvennadeild Landspítalans, hún þurfti að fara í skoðun og ég átti að ná í hana seinni partinn. Sú ferð var aldrei farin, Þessi elska var lögð inn og átti aldrei afturkvæmt heim. Framundan var tími sem var erfiður en samt svo dýrmætur. Við fundum þegar við hittumst á kvöldin þegar ég fór til hennar að biðja með henni kvöldbænirnar og lesa Sálm 91 eða Sálm 121 að vináttuböndin sem við höfðum tengst voru bæði kærleiksrík og sterk. 
Með Maríu Rós systur minni er horfin yndisleg manneskja og ástkær vinur sem við fáum ekki gleymt, gleðin og vináttan sem hún gaf okkur samferðafólki sínu er falleg minning um ókomin ár. 
Ég sendi Kristbjörgu móður hennar sem sér á eftir einkadóttur sinni mínar innilegustu samúðarkveðjur. Hennar missir er mestur. Kristbjörg mín, góður Guð styrki þig og umvefji. 
Helena K. Leifsdóttir.
María Rós Leifsdóttir Víðihvammi 26 í Kópavogi er látin eftir erfiða sjúkralegu, þar sem gamalt mein hafði endurvaknað, svo að ekkert varð við ráðið. María Rós var dóttir Kristbjargar Jónsdóttur og Leifs Jónssonar veitingamanns, sem látinn er fyrir nokkrum árum. 
María var einkabarn móður sinnar. Faðir Kristbjargar var Jón Helgason húsgagnabólstrari. Hann fæddist á Húsatóftum á Skeiðum, en æskuheimili hans hrundi í jarðskjálfta sem reið yfir 1896. Móðir Kristbjargar var María Sólveig Majasdóttir, hún fæddist og ólst upp í Bolungarvík um aldamótin 1900. 
María Rós var systurdóttir mín og náði aðeins 52 ára aldri. Hún bjó alla tíð með móður sinni og giftist aldrei og var barnlaus. Hún var fallegt og yndislegt barn og vönduð til orðs og æðis. Hún hélt þeim eiginleika alla ævi, eins talaði hún aldrei illa um nokkurn mann. Hún var mikill dýravinur og átti alltaf kisur, sem hún dekraði við. Ég sagði einu sinni að það færi ekki vel saman að eiga ketti og síðan hæna að sér smáfugla. Hún sagði að það gengi vel, hún gæfi fuglunum korn á blettinn og kettirnir fengju sinn mat á sama stað og að samkomulagið væri gott. Ég trúði þessu ekki fyrr en ég sá það sjálfur. Fuglar og kettir gengu saman að mat sínum, þetta var ótrúlegt en samt var það satt. 
María Rós starfaði lengst í Hljóðfærahúsi Reykjavíkur eða í 20 ár. Hún bar sín veikindi af miklu æðruleysi og oft fannst mér að hún hefði meiri áhyggjur af móður sinni heldur en sér, og hún talaði hughreystandi til hennar, hún vissi greinilega að hún ætti ekki langt líf fyrir höndum. 
María átti mörg hálfsystkini samfeðra. Hún lagði sig alla fram við að kynnast þessum systkinum, sem voru dreifð víða, en henni tókst það og það var yndislegt að sjá þennan stóra hóp saman við dánarbeð hennar. Það var sannarlega ekki að sjá að þetta væru hálfsystkini, slíkur var kærleikur þeirra. Ég þekki fæst af þeim nema af afspurn. En eitt af systkinunum, Charlottu, sem býr í Svíþjóð, verð ég að nefna. Hún kom til landsins til þess að aðstoða systur sína í þessum erfiðu og miklu veikindum. Hún vék ekki frá henni þessar síðustu vikur sem hún átti eftir og vakti yfir systur sinni til skiptis við mömmu hennar. Þetta verða minningar sem seint gleymast. Alls þessa fólks sem kom saman við dánarbeð Maríu minnist ég með hlýju og þakklæti. Og ekki vil ég gleyma starfsfólki líknardeildarinnar í Kópavogi sem vinnur sín erfiðu og tilfinningaríku störf af alúð og samviskusemi. 
Að lokum viljum við votta þér, elsku Kiddý, okkar dýpstu samúð á þessari sorgarstund. 
Ingvar og Kristín.
Það er með miklum söknuði sem við kveðjum Maríu Rós sem nú er látin eftir erfiða og langvinna baráttu við illvígan sjúkdóm, sem að lokum hafði betur. Það er margs að minnast eftir áralöng og náin kynni og vináttu. Alltaf var hún gamansöm og glaðlynd, og þegar komið var saman við ýmis tækifæri í fjölskyldunni var slegið á létta strengi og ýmislegt látið flakka og sagðar sögur í léttum dúr. Eftir að hún lauk skólagöngu vann hún ýmis störf, en lengst þó í Hljóðfærahúsi Reykjavíkur í yfir 20 ár. Þar undi hún sér vel, enda hafði hún alltaf mikinn áhuga á tónlist og átti fjölbreytt og gott safn af plötum og diskum. Alltaf var þó hennar uppáhald breski söngvarinn Cliff Richard sem hún hreifst af strax á unga aldri. Við minnumst með þakklæti áhuga hennar á sonum okkar og fjölskyldum þeirra og hvað þau höfðust að og hvernig þeim vegnaði og var hún alltaf aufúsugestur á heimilum þeirra. Þótt hún ætti ekki börn sjálf tók hún þátt í og kostaði framfærslu á lítilli stúlku á Indlandi sem hún kallaði nú alltaf dóttur sína. Hún heitir Diva og er nú 14 ára að aldri. 
Að lokum viljum við votta öllum systkinum Maríu Rósar, sem hún mat afar mikils og talaði oft um, innilega samúð okkar. Og Kiddý okkar sem nú þarf að sjá eftir dóttur sinni og lífsförunaut í hálfa öld biðjum við blessunar Guðs og að hann mildi sorg hennar. 
Drottinn veiti Maríu Rós eilífa hvíld og lát hið eilífa ljós lýsa henni. Hún hvíli í friði. 
Þórdís og Torfi.
Laðaðist að lista gyðju
leitaðir í fegurð þar 
eyra, auga nam úr smiðju 
elskaðir hvað fyrir bar 
Fárra orða frændi þinn 
friðar má þér biðja 
í félagi við föðurinn 
fjölmörg býður iðja 
Kiddý frænka, kennir þú 
kul í móður hjarta 
megnar mikið kristin trú 
minningu áttu bjarta. 
Systkini þín syrgja nú, 
saman halda vildir, 
blóðböndin vel hnýttir þú 
blessun þeirra skildir. 
Farðu í friði, María Rós, 
faðirinn mun þig hýsa 
leiðina frá hér lífs ós, 
ljósið bið þér vísa. 
Herra, hugga alla þá 
er harm í sálu bera 
móðir, systkin munu sjá 
Maríu hjá þér vera. 
Ólafur Árni, Helena 
og fjölskylda. 
Það er margs að minnast þegar maður sest niður til þess að rita minningarorð um þig, María mín, enda hefur okkar samferð varað frá mínum fyrsta degi. Ég man til að mynda vel hvað það var spennandi að koma inn í herbergið þitt með öllum Cliff myndunum á veggjunum og hlusta á plötur, mér var nú líka innprentað á þessum árum af ykkur Hebbu að hann væri aðalmaðurinn. Ég man líka hvað ég varð oft fúll þegar þú læstir að þér og hleyptir mér ekki inn, og reyndar fór ég líka fram á það þegar þið mamma þín fluttuð í burtu og ég fékk herbergið að ég fengi líka lykilinn svo ég gæti læst eins og þú. 
Ég gæti líka rifjað upp allar bíóferðirnar eða heimsóknirnar í Hljóðfærahúsið þar sem þú hafðir alltaf tíma fyrir mig, sama hvað var mikið að gera. 
Já, María Rós, minningarnar streyma að: Um samvistir um jól, pælingar um tónlist (þó Cliff hafi nú alltaf verið aðalmaðurinn) og ekki síst hvernig þú komst fram við mig eins og jafningja alla tíð, og reyndar börnin mín síðar, og svona gæti ég haldið áfram. En ég ætla ekki að hafa þetta miklu lengra en verð þó að nefna systkini þín og hvers virði það var fyrir þig að fá að kynnast þeim öllum, og sérstaklega hefur það snert okkur öll að sjá tryggðina og umhyggjuna sem hún Lotta systir þín hefur sýnt bæði þér og mömmu þinni þennan erfiða tíma eftir að ljóst varð hvert stefndi. 
Þó að söknuðurinn sé mikill hugga ég mig við sömu orð og þú notaðir þegar afi okkar dó: «Nú er þér batnað.» 
Við Vigga og börnin viljum að lokum votta elsku Kiddý og systkinum Maríu okkar dýpstu samúð. 
Jón Marías.
Elsku Maja. Við viljum þakka þér fyrir allar stundir sem við höfum átt saman. Síðasti mánuður hefur verið erfiður, að sjá og vita þig svona veika, því þú varst alltaf svo hress og skemmtileg, elsku Maja. 
Nú trúum við því að þú sért orðin hress aftur. Takk fyrir allar frábæru stundirnar sem við höfum átt með þér. 
Börnin í Skálabergi.
Nú ert þú komin yfir móðuna miklu, elsku María Rós. Þú varst engri lík, stórkostleg kona, hávaxin og glæsileg. Þú varst hjartahlý og skilningsrík, hafðir alltaf ráð undir rifi hverju og stutt í grínið og hláturinn. 
Nú er stórt skarð í hópnum okkar bænakvenna, þú gafst okkur svo margt sem er ómetanlegt. 
Þú varst alltaf svo ráðagóð og full af visku. Þið mæðgurnar voruð mjög samrýndar og góðar vinkonur, það var alltaf svo gaman að fá ykkur hingað í heimsókn. Þá var oft kátt og mikið hlegið. Í veikindum þínum var Kristbjörg móðir þín þér ómetanleg stoð og styrkur og ég veit að bæði Lotta og Helena hálfsystur þínar styrktu þig líka mikið. Ég veit að núna líður þér vel, laus við allar þjáningar heima hjá okkar himneska Föður. 
Ég bið algóðan Guð að styrkja þig, Kristbjörg mín, allar stundir. 
Ragnhildur Björgvinsdóttir.
Aglow-kveðja
Fyrstu kynni okkar af Maríu Rós minna okkur á gleði. Þegar fyrstu fundir Aglow í Hafnarfirði fóru af stað varð María Rós strax ein af okkur. Nærvera hennar, kátína og hnyttin tilsvör vöktu oft á tíðum mikla gleði, við hlógum og skvettum úr okkur saman. Það er okkur mjög minnisstætt þegar við sungum upp úr bókinni okkar, söng María Rós manna hæst og lifði sig inn í sönginn, þetta voru góðar stundir. 
María Rós hafði mjög gaman af að klæða sig upp og punta sig, hún sagði alltaf: «Til hvers að eiga föt ef maður notar þau ekki, svo vil ég líta vel út fyrir sjálfa mig.» Þannig minnti hún okkur á að nota hvert tækifæri til að vera sætar og huggulegar. 
Einlægni hennar og traust á Guði er okkur hvatning í dag þegar við höldum áfram að funda Aglow-konur hér suður frá, skarð hennar er vandfyllt, við munum sakna hennar af öllu hjarta. 
Kær Aglow-systir og vinkona hefur kvatt, hún er farin heim í dýrðina til að vera með Jesú um alla eilífð. 
Við þökkum samfylgdina. 
Aglow, kærleiksnet 
kristinna kvenna.
