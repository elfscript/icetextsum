HEIÐAR Helguson skoraði sitt 100. deildamark á ferlinum þegar Watford mætti Leeds í ensku 1. deildinni í knattspyrnu á laugardaginn. Heiðar jafnaði metin, 1:1, þegar fjórar mínútur voru eftir af fyrri hálfleik, skallaði boltann þá í mark Leeds eftir að markvörðurinn hélt ekki þrumuskoti frá Brynjari Birni Gunnarssyni.
Markið dugði þó ekki Watford sem beið lægri hlut, 1:2, og er nú komið í mjög alvarlega stöðu, í fjórða neðsta sæti deildarinnar, með jafnmörg stig og Brighton sem er í fallsæti.
Heiðar lék allan leikinn en Brynjar Björn fór af velli 11 mínútum fyrir leikslok. Gylfi Einarsson var meðal varamanna Leeds en kom ekki við sögu. Heiðar var óheppinn að jafna ekki metin seint í leiknum en Neil Sullivan, markvörður Leeds, gerði þá mjög vel að verja skalla íslenska landsliðsmiðherjans. Sullivan hafði líka varið glæsilega frá Heiðari á upphafsmínútum leiksins. 
Heiðar hefur skorað 52 af þessum 100 mörkum fyrir Watford en hann gekk til liðs við félagið árið 2000. Áður hafði hann skorað 48 mörk á sjö árum með Dalvík, Þrótti í Reykjavík og Lilleström í Noregi. Fyrsta deildamark sitt gerði Heiðar 15 ára gamall fyrir Dalvík gegn HK í 2. deild hinn 24. júní árið 1993. 
Yfirstandandi tímabil er þegar orðið það besta hjá Heiðari eftir að hann gekk til liðs við Watford. Hann hefur gert 13 mörk í 1. deildinni og 17 mörk samtals í vetur. Áður hafði hann mest skorað 11 deildamörk á einu tímabili, veturinn 2002-2003. Besta tímabil Heiðars á ferlinum var hins vegar árið 1999 þegar hann skoraði 16 mörk í 25 leikjum fyrir Lilleström í norsku úrvalsdeildinni.
