VILBORG Davíðsdóttir hlaut verkefnastyrk Félagsstofnunar stúdenta fyrir BA-verkefni sitt í þjóðfræði; «Þrettánda í jólum þá fer allt af stað»: Rannsókn á þrettándasiðum á Þingeyri og áþekkum grímu- og heimsóknasiðum á Íslandi.
Verkefnið er ítarleg viðtals- og vettvangsrannsókn á dulbúninga- og heimsóknasiðum á þrettánda og á gamlársdag á Íslandi, bæði fyrr og nú. Þessir siðir hafa aldrei verið rannsakaðir áður hér á landi og er að engu getið í skrifum fræðimanna. Rannsóknarviðtölin, sem nær öll eru tekin og skrifuð upp af Vilborgu, eru því frumheimildir um lítt kunnan en merkan þátt í íslensku þjóðlífi, segir í fréttatilkynningu. Rannsóknin er að auki byggð á ljósmyndum, myndbandsupptökum, safnagögnum, fræðigreinum og bókum. 
Vilborg vinnur nú að grein byggðri á ritgerðinni sem birtast mun í nýrri, alþjóðlegri rannsókn á norrænum grímu- og dulbúningasiðum. 
Leiðbeinandi Vilborgar var Terry Gunnell, dósent í þjóðfræði. 
Verkefnastyrkir Félagsstofnunar stúdenta eru veittir þrisvar á ári. Markmiðið með styrkjunum er að hvetja stúdenta til markvissari undirbúnings og metnaðarfyllri lokaverkefna. Jafnframt að koma á framfæri og kynna frambærileg verkefni. Hver styrkur nemur 150.000 kr.
