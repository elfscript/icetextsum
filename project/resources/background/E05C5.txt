HALDIN verður á morgun í Reykjavík ráðstefna um umhverfisvottun í ferðaþjónustu en markmið hennar er að hvetja til umræðu um efnið og vekja athygli á mikilvægi markvissrar umhverfisstefnu sem samræmist ímynd landsins og hefur á sér viðurkenndan stimpil á alþjóðavísu, segir m.a. í frétt frá fundarboðendum.
Ráðstefnan hefst kl. 9 á Grand hóteli í Reykjavík. Einar K. Guðfinnsson, formaður Ferðamálaráðs, setur ráðstefnuna en aðalfyrirlesari er Eugenio Yunis, yfirmaður málefna um sjálfbæra þróun í ferðaþjónustu hjá Alþjóðaferðamálaráðinu. Meðal annarra fyrirlesara eru Stefán Gíslason umhverfisstjórnunarfræðingur, Kristinn Jónsson sveitarstjóri, Magnús Oddsson ferðamálastjóri, Finnur Sveinsson, umhverfis- og viðskiptafræðingur, og Þorleifur Þór Jónsson hagfræðingur. 
Ferðamálaráð stendur að ráðstefnunni ásamt samgönguráðuneytinu í samvinnu við Hólaskóla, háskólann að Hólum, Landvernd, Samtök ferðaþjónustunnar, Ferðamálasamtök Íslands og Ferðamálasetur Íslands.
