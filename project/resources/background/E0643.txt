Eftir Birnu Önnu Björnsdóttur bab@mbl.is Belfast. AP, AFP. | Systur Roberts McCartney, 33 ára kaþólikka sem liðsmenn Írska lýðveldishersins (IRA) myrtu fyrir utan krá í Belfast í janúar, hafa undanfarna daga orðið fyrir alvarlegum hótunum. Lögreglan varaði systurnar við því að «glæpsamlegir aðilar» hefðu meðal annars hótað því að systurnar yrðu «brenndar út af heimilum sínum». 
McCartney-systurnar fimm, Catherine, Claire, Donna, Gemma og Paula, hafa, ásamt Bridgeen Hagans, unnustu Roberts, barist harkalega fyrir því að morðingjum bróður síns, tilteknum liðsmönnum IRA, verði refsað fyrir glæp sinn. Konurnar þykja hafa sýnt mikið baráttuþrek og vöktu athygli um allan heim þegar þær fóru á fund George W. Bush, Bandaríkjaforseta, í mars vegna málsins. Bush lofaði hugrekki systranna og hið sama gerði Joseph Borrell, forseti Evrópuþingsins, sem tók á móti þeim í apríl. Evrópuþingið samþykkti í kjölfarið tillögu um að aðstoða systurnar við að greiða málskostnað í málsókn þeirra gegn morðingjum bróður síns. 
Sýnir «hvers konar fólk við eigum í höggi við»
Systurnar hafa lýst því yfir að hótanirnar hafi engin áhrif á baráttu þeirra. «Þessar hótanir draga ekki úr okkur kjarkinn en þær sýna hvers konar fólk við eigum í höggi við. Okkur er sagt að þær komi frá glæpsamlegum aðilum en okkur langar til að vita nákvæmlega hvað það þýðir. Þýðir það að þetta séu glæpsamlegir aðilar innan hryðjuverkasamtaka?» sagði Catherine McCartney. 
Lögreglan sinnir nú öryggisgæslu við heimili systranna og sagði Paula McCartney að þær væru aðallega áhyggjufullar vegna ungra barna sinna. «Við erum þó mjög, mjög staðráðnar í að halda áfram. Engum tekst að hræða okkur og við munum ekki hvílast fyrr en morðingjar Roberts verða dregnir fyrir dóm.» 
Stjórnvöld fordæma hótanirnar
Bresk stjórnvöld hafa fordæmt hótanirnar og það hefur Gerry Adams, leiðtogi Sinn Féin, stjórnmálaarms IRA, einnig gert. McCartney-málið hefur valdið Adams talsverðum vandræðum og vakti athygli að daginn sem Bush tók á móti McCartney-systrunum var Adams einnig staddur í Washington, en fékk ekki aðgang að ráðamönnum eins og hann er vanur á ferðum sínum þar. 
Þó að IRA hafi ekki tekið ábyrgð á morðinu á McCartney hafa þrír menn verið reknir úr röðum þeirra vegna málsins. Sinn Féin hefur einnig rekið nokkra af sínum meðlimum fyrir að fara ekki að fyrirmælum Adams um að greina frá því sem gerðist kvöldið sem McCartney var myrtur, en þrátt fyrir ítrekaðar óskir ættingja, lögreglu og stjórnmálamanna hefur enginn sem var á staðnum viljað gefa nokkuð uppi um það sem átti sér stað.
