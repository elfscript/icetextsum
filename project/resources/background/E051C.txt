HÆSTIRÉTTUR ógilti í gær héraðsdóm sem kveðinn var upp yfir fyrrverandi skólastjóra Rafiðnaðarskólans í Reykjavík og vísaði málinu aftur heim í hérað. Skólastjórinn fyrrverandi var í héraðsdómi fundinn sekur um fjársvik og skjalafals og dæmdur í þriggja mánaða skilorðsbundið fangelsi.
Skólastjórinn var ákærður fyrir að hafa á tímabilinu frá febrúar 1994 til nóvember 2001 dregið sér samtals um 28 milljónir króna af svonefndu eftirmenntunargjaldi sem ganga átti til rekstrar skólans. Þá var hann ákærður fyrir skjalafals og fjársvik með því að hafa sem skólastjóri Viðskipta- og tölvuskólans svikið skólann um 450.000 krónur. 
Í dómi Héraðsdóms Reykjavíkur var maðurinn sýknaður af því að hafa dregið sér umrætt fé, en sakfelldur fyrir skjalafals og fjársvik. Taldi héraðsdómur ekki unnt að hafna framburði mannsins um að honum hefði verið rétt að líta svo á að honum væri heimilt að taka laun samkvæmt launasamningi, er í gildi hefði verið á milli hans og Eftirmenntunar rafeindavirkja, samhliða launasamningi við yfirmenn Rafiðnaðarskólans. 
Ekki rétt málsmeðferð
Hæstiréttur taldi að ályktun héraðsdómara yrði að skilja svo að í henni fælist mat hans á sönnunargildi framburðar skólastjórans fyrrverandi, þar á meðal að hann hefði ekki leynt greiðslum af tékkareikningnum til sín og að umræddur launasamningur hefði enn verið í gildi þótt sjálfstæðum rekstri Eftirmenntunar rafeindavirkja hefði verið hætt. Í héraðsdómi væri hvorki vikið að framburði vitna né þýðingu skriflegra sönnunargagna en hvort tveggja gæti skipt máli um skýringu á háttsemi skólastjórans. Hefði héraðsdómara ekki verið rétt að víkja framburði vitnanna í reynd til hliðar, heldur borið að leggja mat á sönnunargildi þeirra og taka rökstudda afstöðu til hans eftir því mati. Samkvæmt því yrði að líta svo á að mál sakborningsins hefði ekki hlotið rétta meðferð fyrir héraðsdómi að öllu leyti. Að því virtu væri óhjákvæmilegt að ómerkja héraðsdóm og vísa málinu heim í hérað til munnlegs málflutnings og dómsálagningar að nýju. 
Málið dæmdu Gunnlaugur Claessen, Árni Kolbeinsson, Garðar Gíslason, Guðrún Erlendsdóttir og Hrafn Bragason. Bogi Nilsson ríkissaksóknari sótti málið en Reimar Pétursson hrl. var til varnar.
