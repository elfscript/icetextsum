Ísafirði, Edinborgarhúsinu, Aðalstræti 7.
Kemur hljóð ef tré fellur úti í skógi og enginn er á staðnum til að heyra það? Er list til þótt enginn horfi á hana? 
Verk Elínar Hansdóttur (*1980) hverfast um hlutverk áhorfandans. «List er ekki til án áhorfandans,» fullyrðir listakonan sem býr í Berlín og færir þar með í orð þá sannfæringu sem listsköpun hennar grundvallast á. Stóra sýningin sem hún setti upp á Listasafni Árnesinga í fyrra var mótað af ákafri samræðu verka hennar við þær aðstæður sem sýningarrýmið skapaði, en hún stefndi um leið að virkri þátttöku og upplifun áhorfandans. Í þessu samhengi má benda á innsetninguna «YOU (2004) sem fyllti eitt hinna miðlægu sýningarrýma. Á gólfinu lá gul rúmdýna sem leit út eins og risavaxið teppi. Yfir dýnunni, nálægt einum jaðri hennar, hékk hvít kúla. Inni í hvítu herberginu virkuðu þessi skýru form eins og hlutgerving «konstrúktífískrar» myndar. Ef safngesturinn dirfðist að stíga inn á gula plastfilmuna opnaðist honum ekki aðeins nýtt sjónarhorn, heldur lýstist kúlan upp. Hún skein æ skærar eftir því sem safngesturinn nálgaðist. Verkinu lauk ekki fyrr en með áhorfandanum. Í öðru verki staðsetti Elín hljóð frá fallandi vatnsdropum svo nákvæmlega innan herbergis að aðeins var hægt að greina það frá einum ákveðnum stað. Sýningargesturinn varð að teygja úr sér til að geta heyrt það greinilega. Sýningargesturinn, sem þurfti að leggja sig allan fram í viðtökunum gerði sjálfan sig þar með að verki á sýningunni, því atferli hans hlaut að koma öðru fólki sem var á ferli í sýningarsalnum fyrir sjónir sem óskiljanlegt og furðulegt. Heiti sýningarinnar, «YOU», fann skýrustu samsvörun sína í þessu lítt áberandi og listræna innleggi, í viðtakandanum sem gerði sjálfan sig að viðfangsefni. 
Yngsti þátttakandinn á Listahátíð hvetur áhorfandann á sjálfsöruggan og áhrifaríkan hátt til þess að hugleiða sjálfan sig. Þessu fær hún áorkað með samræðu verka sinna við rýmið, sem þau bregðast við á margbreytilegan hátt. Listakonan endurbætti eina af hinum auðkennandi súlum í Listasafni Reykjavíkur árið 2003 þannig að hægt væri að ganga inn í hana. Úr þessum hlut, sem ætlað var að móta sýningarrýmið, varð sérstakt rými sem klætt var að innan með speglum. Þrátt fyrir að safngesturinn væri staddur í örlitlu herbergi opnaðist honum ekki aðeins vítt sjónarhorn heldur lenti hann um leið í margföldum árekstrum við eigin spegilmynd. Í verkum Elínar er fólgin eindregin yfirlýsing sem þó er ekki hamrað á. Verk hennar eru þaulhugsuð að forminu til, þau byggja á sambandinu við rýmið og líkamann og draga athyglina þannig að eigin merkingu. «Mig langar að gefa fólki kost á að finna sína eigin leið til að umgangast listaverkið,» fullyrðir Elín. «Ég vil forðast að gefa því fyrirmæli um hvað það á að hugsa eða skynja...það er ekki mitt hlutverk.»
