Sigurjón Sæmundsson fæddist í Lambanesi í Fljótum í Skagafirði 12. maí 1912. Hann lést í Sjúkrahúsi Siglufjarðar 17. mars síðastliðinn og var útför hans gerð frá Siglufjarðarkirkju 2. apríl. 
Sigurjón Sæmundsson var ekki einn af þeim fremstu heldur sá fremsti, alltaf, áður en aðrir komu við sögu, hvað nýjungar í prentiðnaði varðaði. Hann fylgdi aðeins sjálfum sér en ekki fréttum þegar nýjungar í prentiðninni komu fram, þ.e.a.s. hann fylgdist meira með en allir aðrir í þessari grein og keypti öll sín tæki milliliðalaust og var, eins og áður er vitnað til, langt á undan öðrum prentsmiðjum á landinu og sinni samtíð og fór oftast á Drupa prentsýninguna í Þýskalandi þegar hún var haldin. Það sem er mér efst í huga og fékk um leið tækifæri til að upplifa frá þeim tíma sem ég var lærlingur hjá Sigurjóni árin 1962-1966 og fæ seint gleymt var, þegar hann afrekaði árið 1963 að kaupa splunkunýja klisjugerðarvél frá Þýskalandi af gerðinni Hell sem þótti frekar djarft af öðrum prentsmiðjueigendum í landinu. Það var kátt í höllinni eftir að vélin var komin í gagnið eftir uppsetningu hennar. Ekki þurfti lengur að póstsenda myndir til Reykjavíkur eða Akureyrar til klisjugerðar eða bíða eftir að mynd kæmi úr klisjugerð svo hægt væri að byrja að prenta blöðin (bæjarblöðin) heldur bara fara í næsta herbergi og gera eina klisju af þessari eða hinni myndinni og rúlla svo blaðinu í gegnum prentvélina.
Þvílíkur var munurinn að það mátti með sanni segja að kátt væri í höllinni. Slík vél var þá aðeins til hjá tveimur fyrirtækjum á landinu, þ.e. hjá Morgunblaðinu (Myndamót hf.) og POB (Prentverk Odds Björnssonar) á Akureyri. Þessi vél kostaði 500.000 krónur á verðgildi þess árs (1963) og var það eflaust verðið sem olli þessum «djörfu» kaupum en það sýndi sig og átti eftir að sýna sig enn meira hvað hann var, ekki bara yfirleitt, heldur alltaf langt á undan öðrum prentsmiðjustjórum með allt nýtt. M.a.s. eigendur stærri og reyndar smærri prentsmiðja líka á landinu heimsóttu Sigurjón norður til Siglufjarðar til að skoða nýju vélarnar hans áður en þeir sjálfir tóku ákvörðun um að festa kaup á slíkum vélum. Og lengi mætti telja. 
Sigurjón rak prentsmiðjuna sína í um 70 ár og lifði sig inn í allt sem prentun tengdist, þ.e. bókbandi og -útgáfu. Stjörnubókaútgáfan eins og bókaútgáfa Sigurjóns hét gaf út fjölmargar bækur ár hvert fyrir jólin og ein af þeim vinsælustu sem hann gaf út voru Tarzan bækurnar sem við, sem munum eftir því lifðum okkur inní. Ekki ímyndaði ég mér þá að ég ætti eftir að gerast lærlingur þessa mikla manns. Síðan þá hef ég verið stoltur af því. Margir urðu lærlingarnir sem Sigurjón útskrifaði gegnum tíðina. Heyrt hef ég töluna 16, enda sóttu margir til hans, hann var jú með fullkomnustu vélarnar á landinu á hverjum tíma. 
Sigurjón var bæjarstjóri á Siglufirði öll mín ár hjá honum í prentsmiðjunni og á meðan hann gegndi því starfi tók hálfbróðir hans Eiríkur J. B. Eiríksson mig að sér, einnig meistari í greininni til margra ára en hann lézt árið 2002. Sigurjón kom aftur til starfa í prentsmiðjunni 1966 eftir að hafa verið bæjarstjóri frá árinu 1957. 
Mínar minningar frá árunum í Siglufjarðarprentsmiðju eru þvílíkar að ég er stoltur af þeim, svo góðar eru þær. 
Jóni Sæmundi og Biggu, Stellu og Ingvari og fjölskyldum þeirra sendi ég mínar samúðarkveðjur. 
Karl Jóhann Lilliendahl.
