Áratugum saman hefur ungum læknum á sjúkrahúsum hér á landi verið þrælað út í fáránlegu vaktakerfi, þar sem menn eru á vakt sólarhringum saman án nokkurrar hvíldar að ráði. Þetta kerfi hefur lengi verið gagnrýnt harðlega, bæði af ungum læknum sjálfum og þeim, sem bera hag sjúklinga fyrir brjósti og vilja ekki að ákvarðanir, sem geta varðað líf og dauða, séu teknar af svefnlausu og útkeyrðu fólki.
Lítið gekk að breyta vinnutíma unglækna, þrátt fyrir gagnrýnina, þar til reglur Evrópusambandsins um vinnu- og hvíldartíma tóku gildi hér á landi. Vinnutími ungra lækna var reyndar framan af undanþeginn þeim reglum, en það breyttist með tilskipun ESB árið 2000. 
Eins og fram kom í frétt Morgunblaðsins á laugardag áttu EFTA-ríkin, Ísland þar með talið, að skila eftirlitsstofnun EFTA (ESA) áætlun um það hvernig yrði farið eftir reglunum um vinnutíma unglækna fyrir 1. ágúst á síðasta ári. Frá Íslandi hefur hins vegar ekki heyrzt hósti né stuna um það til hvaða ráðstafana verði gripið til að hætta að hálfdrepa ungt fjölskyldufólk á vinnu á spítölum eða hvernig eigi að vernda öryggi sjúklinganna. 
ESA hefur nú sent Íslandi «rökstutt álit», sem er á mannamáli lokafrestur til að gera eitthvað í málinu áður en ríkið verður dregið fyrir EFTA-dómstólinn. Ísland hefur tvo mánuði til að gera hreint fyrir sínum dyrum. Nú eru með öðrum orðum síðustu forvöð að reka slyðruorðið af íslenzkum sjúkrahúsum í þessu máli, sem heilbrigðisyfirvöld hafa haft mörg ár til að taka á.
