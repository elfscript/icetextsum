RÁN var framið í skartgripaverslun á Skólavörðustíg á fimmta tímanum í gær. Ungt par, karl og kona, fór inn í verslunina, réðst á eigandann og beitti hann afli til að koma ætlun sinni fram. Að sögn lögreglu hafði parið eitthvað af vörum á brott með sér en um verðmæti þeirra er ekki nánar vitað. Ránið var tilkynnt lögreglu klukkan 16.24. Unga parið lét greipar sópa og hraðaði sér síðan í burtu.
Samkvæmt heimildum Morgunblaðsins var staðfest að par í annarlegu ástandi hefði verið handtekið í lyfjaverslun í Kópavogi skömmu eftir ránið er það reyndi að greiða fyrir lyf með skartgripum. Skartgripirnir reyndust ekki vera úr ofangreindu ráni heldur teknir úr skartgripaverslun skammt frá. Ýmislegt bendir til þess að um sömu aðila sé að ræða, þ.e. parið hafi framið rán í tveimur verslunum í miðbænum. Rannsókn á málinu mun væntanlega leiða í ljós hvort um sömu aðila er að ræða.
