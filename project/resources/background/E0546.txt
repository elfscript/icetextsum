I «Eitt helsta einkennið á verkum Dieters Roths er sem fyrr segir hin sjálfsævisögulega viðleitni, sem m.a. má sjá í fjölda dagbóka sem hann hóf að gefa út á 8. áratugnum3 og gætir þar áhrifa frá Flúxus-hreyfingunni sem hafði það að markmiði að afmá mörkin milli lífs og listar.»
«Í nýlegri grein í The Nation (31. maí 2004) vitnar Arthur Danto í ummæli Roths frá 1960 um verk svissneska listamannsins Jean Tinguely þar sem hann segir að þau séu eins og «paradís sem ég hef glatað» en það ár sýndi Tinguely í Museum of Modern Art verkið Hommage à New York , sem var hannað til að eyðileggjast af sjálfu sér í miklum reyk og látum. Danto telur freistandi að líta á myndlist Roths sem viðleitni til að endurskapa glataða bernskuparadís - og nefnir í því samhengi hávaða og vonda lykt - sem feli jafnframt í sér að hann leitist við að gera ævi sína að list.» Fjallað er um bókverk Dieters Roths í Lesbókinni í dag. 
II Franski heimspekingurinn og rithöfundurinn Jean-Paul Sartre hefði orðið 100 ára hinn 21. júní næstkomandi. 
«Undanfarin ár hefur heimspeki Sartres ekki verið mjög áberandi í rökræðum á meðal heimspekinga en þar sem í ár eru 100 ár frá fæðingu hans hefur ýmsum þótt tilefni til þess að rifja upp framlag hans til heimspekisögunnar. Sartre viðurkenndi það í viðtali við Simone de Beauvoir að hann hafi ekki ætlað sér að verða heimspekingur. Heimspekina taldi hann sem ungur maður vera tímasóun. Hugur hans stóð alla tíð, frá unga aldri til bókmennta, hann ætlaði sér að verða rithöfundur, skrifa sögur og leikrit. Heimspekin var aðeins leið að þessu takmarki inn í heim bókmenntanna. Með því að leggja stund á heimspeki taldi Sartre að góður grunnur væri lagður að bókmenntaferli sínum. Hann sagði að heimspekin fjallaði um veruleikann í sinni fjölbreyttu mynd og það er þessi sami veruleiki sem rithöfundar fjalla um í bókum sínum. Með því að kljást heimspekilega við veruleikann og hin einstöku viðfangsefni hans taldi hann sig geta orðið færari á ritvelli bókmenntanna. Heimspekin og bókmenntirnar eru tvær mismunandi leiðir til þess að fást við einn og sama veruleikann.» 
III Annar áhrifavaldur á þróun hugvísinda 20. aldarinnar var læknirinn og sálkönnuðurinn Sigmund Freud. 
«Sigmund Freud er vafalaust með umdeildustu kenningasmiðum 20. aldarinnar en jafnframt líklega einn sá áhrifamesti. Þótt flestir geri sér grein fyrir því að mikið af kenningum hans eiga sér sögu- og menningarlegar forsendur sem að mörgu leyti eru fallnar úr gildi (eru byggðar á viðhorfum feðraveldis og samfélagsgerðar sem er ekki lengur við lýði), er erfitt að neita því að kenningar hans mynda grundvöll að skilningi okkar á manninum. Áhrifa Freuds gætir ekki aðeins innan sálarfræða, heldur ná þau inn í margar aðrar fræðigreinar og kannski ekki síst inn í bókmenntafræði. Líkt og Freud, fást bókmenntirnar við könnun á manneskjunni í samskiptum við umhverfi sitt og aðra, þannig að þeir sem fást við bókmenntarýni geta nýtt sér margt úr fræðum Freuds. Hann var einnig sjálfur mikill bókmenntaunnandi og sækir gjarnan til bókmennta til að skýra kenningar sínar, þannig að samspilið á milli Freuds og bókmennta er tvíátta, ef svo má að orði komast.»
