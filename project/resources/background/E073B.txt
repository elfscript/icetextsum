BJÖRGUNARMENN kepptust í gær við að grafa upp grunnskóla þar sem 206 börn og 40 kennarar grófust undir aurskriðu sem féll á þorpið Guinsaugon á Filippseyjum í fyrradag.
Filippseyskir hermenn taka hér þátt í björgunarstarfinu. Embættismenn sögðu að minnst 1.400 og hugsanlega allt að 3.000 manns hefðu farist í aurskriðunni. Nær öll hús þorpsins eyðilögðust. 
Forseti landsins sagði að yfirkennari barnaskólans hefði notað farsíma til að senda textaskilaboð um að hann væri á lífi og fregnir hermdu að börn og fleiri kennarar í skólanum hefðu sent slík skilaboð.
