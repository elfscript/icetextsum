KÓR Menntaskólans við Hamrahlíð verður í tónleikaferð í Borgarfirði og á Snæfellsnesi um helgina. 
Kórinn heldur almenna tónleika í Reykholtskirkju í Borgarfirði í dag kl.15. Á morgun syngur kórinn við messu í Ólafsvíkurkirkju og flytur söngdagskrá í kirkjunni kl.13.30 en messan hefst að venju kl.14. Annað kvöld heldur kórinn tónleika í Stykkishólmskirkju kl. 20. Tónleikarnir í Stykkishólmskirkju eru tileinkaðir heiðursborgara Stykkishólms, Árna Helgasyni menningarfrömuði, sem hefur unnið að uppeldismálum allt sitt líf. 
Á mánudaginn heldur kórinn þrenna skólatónleika, fyrir Grunnskólann í Stykkishólmi, Grunnskóla Snæfellsbæjar, Fjölbrautaskóla Snæfellinga og Grunnskóla Grundarfjarðar. Kórinn gistir í hinum nýja Fjölbrautaskóla Snæfellinga í Grundarfirði. 
Á efnisskrá kórsins í þessari ferð eru íslensk og erlend verk m.a. eftir J.S.Bach, Vaughan Williams, Atla Heimi Sveinsson, Þorkel Sigurbjörnsson, Hafliða Hallgrímsson, Gunnar Reyni Sveinsson og Jórunni Viðar auk þjóðlaga frá ýmsum löndum. Í nokkrum verkanna leika kórfélagar með á hljóðfæri. 
Á þessari vorönn er Kór Menntaskólans við Hamrahlíð skipaður 75 nemendum á aldrinum 16-20 ára. Stjórnandi kórsins er Þorgerður Ingólfsdóttir, stofnandi kórsins og upphafsmaður kórstarfsins í Hamrahlíð, en hún stjórnar líka Hamrahlíðarkórnum (sem er skipaður eldri nemendum). Rektor Menntaskólans við Hamrahlíð, Lárus H.Bjarnason, er fararstjóri í ferðinni. 
Aðgangur á tónleika kórsins er ókeypis og öllum heimill.
