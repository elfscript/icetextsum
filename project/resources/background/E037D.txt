Ísafirði, Slunkaríki, Aðalstræti 22. 
Hreinn Friðfinnsson (*1943) er skáld. Hann færir okkur sögur um ljósið, vindinn og landslagið. Árið 1972 - svo segir saga af honum - vann hann að gerð «Fimm hliða fyrir sunnanvindinn» (Fünf Tore für den Südwind) á afviknum stað við suðurströnd Íslands. Hann byggði hliðin með þeim hætti að vindurinn gæti feykt þeim upp. Á rigningardegi, þegar byggingunni lauk og verið var að taka ljósmyndir, blés skyndilega vindur úr norðri. Hliðin héldust lokuð og listamaðurinn hefur aldrei komið aftur á þennan stað, segir sagan. 
Á 7. áratugnum tók íslensk konseptlist á sig mynd sem átti eftir að ljá hinni alþjóðlegu hreyfingu sérstæða áherslu. Auk þeirra aðferða sem beindust gegn hefðbundinni hugsun og sjónskynjun, auk nýrra skilgreininga og endurmótunar á þeim hugkvíum er stýra skynjun og reynslu - sem allt eru einkenni hinnar alþjóðlegu konseptlistar - er íslenska útgáfan mörkuð af alvöruþunga og ljóðrænu. Hreinn Friðfinnsson er einn af leiðandi listamönnum íslenskrar konseptlistar og mikilvægi hans má greina hvarvetna, þótt listamaðurinn hafi búið í Hollandi frá árinu 1972. Hann gegndi jafnframt mikilvægu hlutverki í íslenskri listasögu sem einn af stofnendum SÚM-hópsins. Yngsta listamannakynslóðin nýtur enn góðs af þeim undirstöðum sem þá voru lagðar. 
«Húsbyggingin» (Das Haus Projekt) er annað þekkt verk eftir Hrein sem einnig varð til á 8. áratugnum. «Húsbyggingin» byggir á sannri sögu eftir Þórberg Þórðarson um sérvitring sem afræður að byggja hús þar sem innihliðin snýr út. Hreinn ákvað að taka þessa hugmynd upp og byggði húsið þannig að veggfóður þess og gardínur lágu utan á. Þegar húsinu hafði verið snúið við þurfti hið sama að gilda um heiminn fyrir utan, þ.e. öllu sem var úti fyrir þurfti nú að finna stað inni í húsinu. Sem listmunur er húsið lítils virði að mati listamannsins. Nauðsynlegt var að reisa það til þess að fullkomna þessa hugmynd, en það nægir að það sé til sem vitnisburður á ljósmyndaformi. «Mér líkar vel að uppgötva hið óvenjulega í hinu venjulega. Það er þetta sem ég fæst við, fyrst og fremst.» Hreinn Friðfinnsson vinnur með nánast hvaða efnivið og hvaða miðla sem er, jafnt ljósmyndir, hús, fíngerðar teikningar og efnivið sem hann hefur fundið. Í þeim og með aðstoð þeirra rannsakar hann venjubundna skynjun, tilfinningar og skilning. Jafnvel smæstu verk hans og þau sem minnst ber á búa yfir mikilfenglegri hugmyndaauðgi og tilfinningu.
