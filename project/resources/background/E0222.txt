Anna Guðrún Edvardsdóttir er fædd árið 1960. Hún er B.Ed og M.Ed. frá Kennaraháskóla Íslands í uppeldis- og menntunarfræðum með áherslu á stjórnsýslu og gegnir nú starfi deildarstjóra þróunardeildar Náttúrustofu Vestfjarða. Hún er verkefnisstjóri ráðstefnunnar «Náttúra Vestfjarða og ferðamennska», sem byrjar á morgun. Um er að ræða tveggja daga ráðstefnu, frá hádegi á morgun og fram til kl. 16 á laugardaginn.
Anna Guðrún Edvardsdóttir er fædd árið 1960. Hún er B.Ed og M.Ed. frá Kennaraháskóla Íslands í uppeldis- og menntunarfræðum með áherslu á stjórnsýslu og gegnir nú starfi deildarstjóra þróunardeildar Náttúrustofu Vestfjarða.
Hún er verkefnisstjóri ráðstefnunnar «Náttúra Vestfjarða og ferðamennska», sem byrjar á morgun. Um er að ræða tveggja daga ráðstefnu, frá hádegi á morgun og fram til kl. 16 á laugardaginn. 
Dagana 15.-16. apríl verður haldin ráðstefna á Ísafirði sem ber yfirskriftina «Náttúra Vestfjarða og ferðamennska». Þeir sem standa að þessari ráðstefnu eru: Ferðamálasamtök Vestfjarða, Fjórðungssamband Vestfirðinga, Atvinnuþróunarfélag Vestfjarða og Náttúrustofa Vestfjarða.
Anna Guðrún Edvardsdóttir, verkefnisstjóri ráðstefnunnar, segir að eins og nafn ráðstefnunnar gefi til kynna verði þema hennar náttúra Vestfjarða og hvernig hægt sé að tengja hana ferðamennskunni á svæðinu þannig að hagsmunir ferðaþjónustuaðila og ferðamanna fari saman. «Markmið ráðstefnunnar er að leitast við að svara mjög sértækum spurningum um náttúru og ferðamennsku, svo sem hvaða náttúrufyrirbæri eru á Vestfjörðum, hvar eru þau, hverjir vilja skoða þau, hvenær og hvað má það kosta,» segir hún. 
Margir áhugaverðir fyrirlestrar verða fluttir á ráðstefnunni, að sögn Önnu Guðrúnar. Má þar nefna fyrirlestra um náttúrutengda ferðaþjónustu á Vestfjörðum, jarðfræði, fuglalíf, gróður og dýralíf á Vestfjörðum, þar á meðal um refi á Hornströndum, hlutverk rannsóknarstofnana í náttúruvísindum við ferðaþjónustu, vetrarferðamennsku og lúxusferðamennsku á Vestfjörðum, þjóðgarða, friðlönd, ferðamennsku og þolmörk, markaðssetningu jaðarbyggða í Skotlandi, aðgengi inn á svæðið og innan þess og öryggi ferðamanna í óbyggðum og fornleifar á Vestfjörðum. Þá verða kynnt verkefni sem verið er að vinna að á svæðinu, svo sem Víkingaverkefnið sem er í gangi á Þingeyri og verkefnið «Vestfirðir á miðöldum». 
«Fyrirlesarar koma víða að,» segir Anna Guðrún, «úr ferðamálunum, sögunni og náttúruvísindunum, bæði hérlendis og erlendis. Með ráðstefnunni vonumst við, sem að henni stöndum, til þess að ferðaþjónustan á svæðinu geti nýtt sér þá þekkingu sem hefur verið aflað með rannsóknum á náttúru og sögu svæðisins. Þessir aðilar geta unnið saman að því að fjölga ferðamönnum á Vestfjörðum með því að nýta þá auðlind sem náttúran og sagan veita okkur.» 
Anna Guðrún segir að opnuð hafi verið heimasíða ráðstefnunnar og er slóðin www.nave.is/ferdaradstefna. «Þar eru allar upplýsingar um ráðstefnuna að finna og einnig er hægt að skrá sig þar. Allar nýjar upplýsingar verða færðar inn á heimasíðuna jafnóðum og þær berast,» segir Anna Guðrún.
