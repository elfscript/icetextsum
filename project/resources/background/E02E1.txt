Eftir Brján Jónasson brjann@mbl.is GEFA þarf yfirvöldum möguleika á því að veita erlendum ríkisborgurum tímabundið og óframlengjanlegt atvinnuleyfi hér á landi að mati forstjóra Vinnumálastofnunar. Starfshópur á vegum félags- og dómsmálaráðuneyta, sem m.a. á að fjalla um málið, fundaði í fyrsta skipti í síðustu viku, en hópnum er ætlað að skila tillögum í haust.
Gissur Pétursson, forstjóri Vinnumálastofnunar, segir að ef heimilt væri að veita slík leyfi hefðu trúlega flestir þeir sem vinna við stórframkvæmdir á Austurlandi fengið þau, en þeir sem vinna störf sem hugsuð eru til langframa, svo sem í fiskvinnslu, fengju hefðbundin atvinnuleyfi. 
«Það þarf að fjölga leyfaflokkum þannig að mögulegt sé að gefa út tímabundin atvinnuleyfi til skamms tíma vegna sérstakra stórframkvæmda eða mikillar eftirspurnar í ákveðnum greinum. Það þurfa að vera leyfi sem eru óendurnýjanleg og fela ekki í sér neina ávinnslu á frekari réttindum,» segir Gissur, en slík atvinnuleyfi þekkjast víða í nágrannalöndunum. 
Ávinnsla réttinda getur skapað vandamál
Samkvæmt reglum um atvinnuleyfi fær erlent starfsfólk fyrst atvinnuleyfi í eitt ár, sem hægt er að framlengja um tvö ár til viðbótar. Eftir þann tíma öðlast fólkið rétt til ótímabundins atvinnuleyfis hér á landi, og í því felst að það öðlast rétt til atvinnuleysisbóta og annarra vinnutengdra réttinda. Gissur segir að þessi réttindaávinnsla geti skapað vandamál þegar saman dregur á markaði og atvinnutækifærum fækkar. 
«Það sem við verðum að átta okkur á er að allt það vinnuafl sem hingað kemur vegna mikillar tímabundinnar eftirspurnar er í stórum dráttum komið hingað til að vera. Við verðum að átta okkur á því sem gæti gerst þegar dregur úr þessari miklu tímabundnu eftirspurn eftir vinnuafli. Það er frekari röksemd fyrir því að hafa hér leyfi sem gefa fólki kost á að koma, vinna við uppgrip og hverfa svo af landi brott,» segir Gissur.
