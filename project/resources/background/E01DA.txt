HARTNÆR 20 ár eru síðan Glitnir hf. hóf að bjóða fjármögnunarþjónustu vegna atvinnutækja. Í tilefni af því var rætt við Þórð Kr. Jóhannesson, forstöðumann ráðgjafarsviðs Glitnis. 
Hvers konar fjármögnunarleiðir eru í boði hjá Glitni? 
«Glitnir býður upp á fjóra möguleika í fjármögnun; fjármögnunarleigu, kaupleigu, rekstrarleigu og fjárfestingarlán,» segir Þórður. 
Hverjir eru helstu kostir fjármögnunarleiða Glitnis? 
«Helstu kostirnir eru þeir að Glitnir staðgreiðir kaupverðið og þannig nýtur viðskiptavinurinn staðgreiðslukjara sem koma honum til góða með lægri samningsupphæð og þar af leiðandi lægri leigugreiðslum. Auk þess eru vextir af fjármögnun sem Glitnir veitir hagkvæmir. Samningar og lán Glitnis geta ýmist verið í erlendri myntkörfu eða íslenskum krónum, ellegar eins og margir kjósa að dreifa áhættu og vera með sambland af íslenskum krónum og erlendri myntkörfu. Með þessu er búið að minnka gengisáhættu milli erlendra mynta, en eftir situr hættan á veikingu íslensku krónunnar. Reynslan af samsettum lánum er þó góð - enda jafni þau áhrif vísitölubreytinga á íslensku krónuna og áhrif gengisbreytinga erlendra mynta.» 
Hvernig tæki fjármagnar Glitnir? 
«Við fjármögnum mikið af atvinnubifreiðum eins og vörubílum, sendibílum og rútum. Þá annast Glitnir umfangsmikla fjármögnun á iðnaðarvélum og tækjum, einnig skrifstofubúnaði og innréttingum. Svo hefur færst í vöxt að Glitnir fjármagni atvinnuhúsnæði.» 
Hver er munurinn á kaupleigu og rekstrarleigu? 
«Í kaupleigu felst að Glitnir fjárfestir í atvinnutæki að ósk viðskiptavinar og leigir honum það síðan í umsaminn tíma. Í lok samningstíma getur viðskiptavinur ákveðið hvort hann eignast tækið gegn umsaminni lokagreiðslu. Í rekstrarleigu felst að viðskiptavinur greiðir fyrir afnot tækis en ætlar sér ekki að eignast það í lok samningstímans. Iðulega er þjónusta og viðhald að vali viðskiptavinar innifalið í rekstrarleigusamningnum.» 
Hverjum hentar kaupleigan? 
«Kaupleiga hentar rekstraraðilum sem ekki vilja binda of mikið rekstrarfé í bílum og tækjum og hún hentar afar vel stórum jafnt sem meðalstórum fjárfestingum. Leiguformin eru mjög í sókn, enda þykir fólki í dag ekki öllu skipta hvort það á eða leigir hlutina. Það að eiga er viðhorf á hröðu undanhaldi, en sé fólk á þeirri línu eru fjárfestingalán okkar góður kostur,» segir Þórður að lokum.
