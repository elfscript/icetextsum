ÞJÓÐMINJASAFN Íslands (ÞÍ) kynnti fyrirhugaðar endurbætur á Nesstofu á blaðamannafundi í Nesstofu nýverið. Margrét Hallgrímsdóttir þjóðminjavörður greindi frá því að styrkur upp á tvær milljónir danskar krónur, sem jafngildir rúmum 22 milljónum íslenskra króna, hafi verið veittur úr dönskum sjóði, Augustinus Fonden, til endurbóta á húsinu og til uppsetningar sýningar á sögu hússins. Styrkurinn gerir því Þjóðminjasafni Íslands mögulegt að ráðast í viðamiklar og nauðsynlegar lagfæringar á Nesstofu.
Margrét benti á að húsið væri dönsk-íslensk menningararfleifð og því hafi sjóðurinn talið við hæfi að styrkja verkefnið. Var þetta tilkynnt að viðstöddum sendiherra Dana á Íslandi, Leif Mogens Reimann, og Jónmundi Guðmarssyni, bæjarstjóra Seltjarnarnesbæjar, sem báðir ávörpuðu fundinn ásamt Sigurbirni Sveinssyni, formanni Læknafélags Íslands. Kom fram í máli Sigurbjörns að danski læknirinn Povl Riis, sem hefur margoft komið til Íslands til að halda fyrirlestra og námskeið, hafi átt drjúgan þátt í að sjóðurinn tók málið að sér. 
Reynt að nálgast upphaflega gerð hússins
Þorsteinn Gunnarsson arkitekt greindi frá fyrirhuguðum endurbótum og sögu hússins, sem var reist fyrir tilstuðlan danskra stjórnvalda á árunum 1761-63 og undir fyrsta landlækni Íslands, Bjarna Pálsson. Í máli hans kom fram að stefnt sé að því að nálgast upphaflega gerð hússins eins og kostur sé. Þar liggi annars vegar til grundvallar úttektarlýsingar frá 1763 og 1767 en hins vegar ummerki á húsinu sjálfu. 
Margrét benti á að verkefnið sé liður í stærra samstarfi um Nesstofu en árið 2003 undirrituðu ÞÍ, menntamálaráðuneytið og Seltjarnarnesbær þríhliða samning um að endurgera húsið og nánasta umhverfi. 
Jónmundur benti á að með styrknum væri kleift að gera Nesstofu og umhverfi hennar að veigamiklum og áþreifanlegum parti af bæjarlífi og menningarsamfélagi Seltjarnarness. «Okkur hefur lengi langað til þess að færa það nær bæjarbúum og í rauninni færa það nær íbúum höfuðborgarsvæðisins, sem nýta sér þessi útivistarsvæði mjög mikið.» 
Húsið hefur verið í vörslu ÞÍ frá árinu 1979 og þar er lækningaminjasafnið Nesstofusafn.
