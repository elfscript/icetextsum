SIGURÐUR Brynjólfsson byrjaði að halda með Aston Villa þegar hann var gutti. «Mér fannst nafnið rosalega flott og svo fannst mér búningur félagsins líka æðislega flottur þó svo maður horfði á þetta í svart hvítu hjá Bjarna Fel,» segir Sigurður þegar hann rifjar upp ástæðu þess að hann heldur með Villa. «Svo var það líka annað því á þessum tíma virtust allir halda með Liverpool, Leeds, United og Everton þannig að maður varð að reyna að vera dálítið öðruvísi. Mér hefur líka fundist félagið spila skemmtilega og hef alltaf heillast af fótboltanum hjá liðinu,» segir Sigurður.
Sigurður segist ekki vita um marga hér á landi sem halda með Aston Villa í ensku deildinni. «Ég veit um einn annan en við höldum samt ekkert hópinn - það er alveg óþarfi. Það dugar alveg að senda hlýja strauma á Villa Park. Annars hefur áhugi minn á enska boltanum og Aston Villa ágerst með árunum - má eiginlega segja að þetta hafi versnað með árunum. Annars kemur þetta svona í sveiflum og hefur ekkert með það að gera hvernig gengi liðsins er.
Stefnt á Meistaradeildina
Nú er stefnan sett á Meistaradeild Evrópu eftir tvö ár og það ætti alveg að geta gerst því David O'Leary knattspyrnustjóri er búinn að fá 2,3 milljarða til að kaupa nýja leikmenn í sumar. Ég hef nú engan sérstakan óskalista um leikmenn sem við ættum að kaupa, en það er allt til sölu í dag fyrir rétt verð. Það er fullt af leikmönnum sem ég gæti hugsað mér að fá en það hefur engan tilgang að telja þá alla upp. Mér fannst hins vegar agalegt þegar Dight Yorke var seldur til Manchester United. Þar misstum við virkilega góðan mann þó svo hann hafi ekkert getað upp á síðkastið,» segir Sigurður, sem segir slæmt að fá menn frá United og enn verra að missa menn þangað. 
«Þetta er nú bara í nösunum á manni og við höfum fengið ágæta menn sem hafa leikið með United, eins og Schmeichel. Það er í rauninni sama hvaðan góðir menn koma, en það breytir því hins vegar ekki að maður talar svona um þá sem koma frá United, en það er allt í gamni sagt.» 
Bestir í kringum Viktoríutímabilið
Sigurður er ánægður með liðið sitt og ekki síst búningana. «Ég er hrifinn af fjólubláu og finnst búningar Villa langflottastir. Og kosturinn er líka sá að það er ekki alltaf verið að breyta um búninga eins og tíðkast svo mikið núna. Menn skipta jafnvel um búning í hálfleik! 
Henson saumaði á sínum tíma búninga fyrir Villa og ég held bara að það hafi verið fyrstu búningarnir sem fóru frá honum í alvöru fótbolta. Ég gæti best trúað að Henson sé dálítill Villamaður í sér,» segir Sigurður. 
Sigurður segist þokkalega sáttur við gengi liðsins undanfarið. «Það skiptir rosalega miklu máli hver er við stjórnvölinn og ég er sæmilega sáttur við O'Leary og eins Taylor sem var á undan honum.» Villa er um miðja deild og segist Sigurður nokkuð sáttur við gang mála. «Það var ekki leiðinlegt að sjá þá vinna Newcastle um síðustu helgi og það verður fínt um þessa helgi þegar við vinnum WBA. Maður trúði því varla að við hefðum lagt Newcastle 3:0 og það á útivelli. Þessi leikur fer á spjöld sögunnar - það er alveg á hreinu. 
Besta tímabilið hjá Villa er í kringum 1980 þegar við verðum Evrópumeistarar með 1:0 sigri á Bayern München ef ég man rétt í Totterdam. En við vorum bestir í kringum Viktoríutímabilið, fyrir fyrra stríð því þá tókum við fimm af sex titlum og mér finnst tími til kominn að þau gullaldarár renni upp á ný. 
Við verðum trúlega í kring um tíunda sætið og síðan verður farið á fullt í að stokka upp. Vörnin hefur verið mesti höfuðverkurinn hjá okkur og um tíma gátu framherjar okkar alls ekki skorað, en það er komið í lag. Það hafa líka verið meiðsli hjá okkur þannig að ég er þokkalega sáttur. 
Það er bjart framundan hjá okkur. Komnir peningar til að kaupa leikmenn og fínn framkvæmdastjóri.» 
Sigurður starfar sem vélgæslumaður hjá Mjólkurfélaginu og segir ekki mikið rætt um fótbolta þar. «Þeir halda allir með Liverpool þar og því lítið hægt að ræða um fótbolta. En karlarnir eru nokkuð kátir með liðið sitt í Evrópukeppninni.» 
Alltaf á leiðinni á Villa Park
Hann segist því miður ekki hafa séð liðið sitt í leik, ekki einu sinni þegar Aston Villa lék við Val hér á landi 1981. «Ég man ekki hvers vegna ég sá ekki þann leik, hlýt að hafa verið eitthvað upptekinn. Það er auðvitað skömm frá því að segja, en ég hef aldrei séð Villa spila, nema auðvitað í sjónvarpi. Ég hef oft verið á leiðinni út til að sjá leik með þeim, en einhvern veginn hefur aldrei orðið af því. Ég er alltaf á leiðinni á Villa Park og læt verða af því þegar ég verð fullorðinn,» segir Sigurður, sem var sjálfur í fótbolta í eina tíð. «Það var bara þegar ég var gutti. Ég hætti á toppnum þar.» 
Hann fylgist samt vel með boltanum, bæði hér heima og í Englandi. «Ég er harður Fylkismaður, bjó í Árbænum í rúman áratug en er nú fluttur í Breiðholtið. Ég læt samt ekki glepjast í trúnni og er harður Fylkismaður.»
