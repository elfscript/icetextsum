ENSKU landsliðsmennirnir Frank Lampard og John Terry, ásamt tékkneska landsliðsmarkverðinum Petr Cech eru mennirnir á bak við frábæran árangur Chelsea á keppnistímabilinu. Cech hefur varið frábærlega, Terry hefur stjórnað vörninni eins og herforingi og farið fram til að skora þýðingarmikil mörk og Lampard hefur hreinlega farið á kostum á miðjunni og það eru ófá mörkin sem hann hefur skorað.
Það kom engum á óvart á dögunum þegar Carlos Alberto, fyrirliði heimsmeistaraliðs Brasilíumanna 1970 í Mexíkó, sem er nú þjálfari Azerbaijan, sagði eftir að Lampard hafði leikið vel með enska landsliðinu í sigurleik gegn Azerbaijan í Newcastle, 2:0, að Lampard væri í hópi bestu miðjumanna heims.
«Það var stórkostlegt að sjá ummæli Alberto um mig í blöðunum. Ég get ekki annað en verið ánægður. Þessi ummæli sýna mér að ég er á réttri leið,» sagði hinn 26 ára miðjumaður, sonur Franks, fyrrverandi leikmanns West Ham, sem lék einnig með enska landsliðinu. 
Lampard sýndi geysilega yfirvegun í vikunni þegar hann hreinlega sneri leik Chelsea liðinu í vil, eftir að Bayern München hafði náð að jafna á Stamford Bridge í Meistaradeild Evrópu sl. miðvikudag, 1:1. Leikurinn var þá kominn í jafnvægi, en framganga hans breytti gangi mála. Taktar Lampards minntu á Bobby Charlton, hinn gamalkunna miðjumann, sem lék stórt hlutverk í enska landsliðinu 1966 er Englendingar urðu heimsmeistarar í Englandi. 
Fyrst skoraði Lampard með góðu vinstrifótarskoti - knötturinn skaust fram hjá Oliver Kahn, markverði Bayern, og hafnaði neðst í horninu. Það liðu síðan ekki nema ellefu mín. þar til Lampard var aftur búinn að senda knöttinn aftur fyrir Kahn og í netið - hans fjórtánda mark fyrir Chelsea á keppnistímabilinu var staðreynd. Markið var afar glæsilegt. 
«Mörkin sem ég skoraði hjá Kahn eru tvímælalaust bestu mörkin sem ég hef skorað,» sagði Lampard. Fyrra markið var fallegt, en það seinna var glæsilegt. «Seinna markið er eflaust það besta sem ég hef skorað. Ég fékk góðan tíma til að hugsa um hvernig best væri að taka á móti knettinum,» sagði Lampard, sem tók knöttinn niður á brjóstkassann og lét hann síðan falla. «Knötturinn lenti þó ekki fyrir framan mig eins og ég hafði óskað, en ég náði að hitta hann vel með vinstri fætinum. Það var stórkostlegt að sjá knöttinn í netinu - markið kom á afar heppilegum tíma fyrir okkur,» sagði Lampard, sem er jafnvígur á báða fætur. Hann hefur alltaf verið að skora fleiri og fleiri mörk með vinstri fæti síðan hann hóf að leika með Chelsea í júní 2001, en þá var hann keyptur á ellefu millj. punda frá West Ham. Lampard segir að verk Chelsea sé aðeins hálfnað í átta liða úrslitum Meistaradeildarinnar. «Við vitum að leikmenn Bayern eru sterkir á heimavelli. Við fengum að sjá það er þeir léku gegn Arsenal og unnu, 3:1. Við munum reyna að leika eins vel í München og við gerðum á Stamford Bridge - að vera sterkir í vörn og geysast síðan fram þegar við á. Það yrði frábært ef við næðum að komast áfram og mótherjar okkar í undanúrslitum yrðu leikmenn Liverpool. Bæði ensku liðin eiga erfiða útileiki framundan, þannig að það er ekkert öruggt. Við erum með tveggja marka forskot á Bayern, en Bæjarar eiga tvö útimörk á okkur þannig að þeim nægir að vinna með tveimur mörkum. Juventus á eitt útimark á Liverpool, þannig að liðinu nægir að vinna með einu marki,» sagði Lampard. 
Frank Lampard er mikið hörkutól. Hann hefur til dæmid leikið 138 deildarleiki í röð fyrir Chelsea á Englandi - úrvalsdeildarmet, einnig fjölmarga bikar- og Evrópuleiki og þá hefur hann leikið 30 landsleiki fyrir England og skoraði sjö mörk í þeim. 
Lampard er leikmaður sem aldrei gefst upp - leikmaður sem allir þjálfarar vilja hafa í sínum herbúðum. «Lampard er maður að mínu skapi,» sagði Claudio Ranieri, fyrrverandi knattspyrnustjóri Chelsea, eitt sinn, en það var hann sem keypti Lampard til Chelsea 15. júní 2001. 
Undir þau orð geta Jose Mourinho, knattspyrnustjóri Chelsea, og Sven-Göran Eriksson, landsliðsþjálfari Englands, tekið, sem er afar ánægður með að vera með þrjá lykilmenn hjá Chelsea í sínum leikmannahópi - Lampard, Terry og Joe Cole, sem hefur eflst við hverja raun að undanförnu.
