VÍSINDASAGAN spannar nær alla sögu mannkyns ekki síður en saga af ýmsum öðrum atburðum. Löngum hefur verið mikill áhugi á henni meðal almennings og hafa margar bækur verið skrifaðar um þetta efni. Flestar eru þær á erlendum málum en þó hafa nokkur rit komið út hér á landi, sem vakið hafa eftirtekt. Bækurnar eru fjarri því að vera allar jafnítarlegar, sumar aðeins örstutt ágrip en aðrar vandlega unnar.
Bókin, sem hér er til umfjöllunar, er talsvert frábrugðin ritum um sama efni. Í stað þess að rekja söguna lið fyrir lið er brugðið upp um 250 skyndimyndum í tímaröð af þeim viðburðum vísindasögunnar sem hæst hefur borið hverju sinni. Þetta er á margan hátt skemmtileg nýjung, en þessum framsetningarmáta fylgja bæði kostir og gallar. Kostirnir eru helztir, að greinargott yfirlit fæst yfir framvindu atburða, fjölbreytni hugmynda og með hjálp millitilvísana glæðist skilningur á hvernig staðreynda er leitað stig af stigi. Gallarnir eru aftur á móti þeir, að hér er sagan slitrótt, ýmsum mikilsverðum uppgötvunum er sleppt og texti er svo knappur, að hvert fyrirbæri, jafnt stórt sem smátt, fær aðeins eina síðu. 
Vísindabókin fjallar um uppgötvanir í náttúrufræði í víðustu merkingu orðsins (eðlisfræði, efnafræði, líffræði, stjörnufræði, og jarðfræði), en líka sálfræði, fornleifafræði og stærðfræði, en hins vegar er sögu tækniþróunar að mestu sleppt. Vissulega má sífellt deila um hverju á að hafna í riti sem þessu, þar sem loku er fyrir skotið að allt komizt með, þótt verðugt sé. Engu að síður hefur valið heppnazt furðu vel og bókin er uppspretta mikls fróðleiks. 
Óefað hefur það ekki verið átakalaust að þýða bókina. Fjallað er um undirstöðuatriði margra vísindagreina og því er það harla mikilvægt að sem fæstir hnökrar séu á framsetningu efnis. Það er tæplega á færi eins manns að þýða svo víðfeðmt rit. Einkum hef eg hnotið um atriði er varða líffræði. Ekki fer til dæmis vel á að nota orðið þróun um frumuvöxt (bls. 460) og ergotsveppur nefnist korndrjóli eða melaskítur á íslenzku. Þá er skýringin á tegundarheiti eftir reglum Linnés röng, því að síðara heitið er svonefnt viðurnafn (epitet) en ekki tegundarheiti, sem er ávallt tvö orð. Og staðlausir eru þeir stafir, að insúlín myndist í milta eins og segir í myndatexta (bls. 288). Sumt verður harla torskilið í þýðingu, eins og þar sem segir, að »kenning Mendels virðist helst eiga við víkjandi einkenni eins og kyn en þróun lífvera tekur aðallega til sífellt víkjandi einkenna eins og hæðar«. Hvað hér er átt við er með öllu óskiljanlegt þeim, sem hér ritar. Í annan stað hefði mátt fága málfar sums staðar en fullmikið er sagt að Aristóteles, Ross og Pavlov hafi »eytt« árum sínum í rannsóknir, því að fáir menn vörðu tíma sínum betur en þessir ágætu herramenn, og of sterkt er að orði kveðið, að Kópernikus hafi raðað »reikistjörnunum í rétta og fasta röð«. Flestar prentvillur eru meinlausar en leiðigjarnar (Eratosþenes frá Kýrene er nefndur Erastoþenes frá Sýrene). 
Hvað svo sem þessum aðfinnslum líður er hér mjög efnismikil og fræðandi bók á ferð. Hún spannar mjög vítt svið og höfðar því til margra. Mjög auðvelt er að lesa sér til um einstaka þætti, því að millitilvísanir eru margar. Önnur hver síða er prýdd mynd og eru þær vel valdar í tengslum við efnið. Það er því óhætt að mæla með bókinni handa fróðleiksfúsu fólki en helzt mætti kenna hirðuleysi af hálfu útgefandans um, að ekki er nógu vel að útgáfunni staðið. 
Ágúst H. Bjarnason
