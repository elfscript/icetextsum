VEGFARENDUR eru almennt ánægðir með lækkun veggjalds í Hvalfjarðargöngum, að sögn Sigrúnar Karlsdóttur, sem var á vakt í gjaldskýlinu í gær. «Það eru helst þeir sem kaupa stakar ferðir, á 1.000 krónur, sem nefna að það gjald hefði einnig mátt lækka,» sagði Sigrún. 
Verð á stökum ferðum stóð í stað þegar verð á áskrift og afsláttarkortum var lækkað 1. apríl síðastliðinn. Í gjaldflokki fólksbíla er lægst veggjald hjá þeim sem kaupa 100 ferðir í áskrift, 290 krónur. Í 40 ferða áskrift er gjaldið 390 krónur. Einnig er hægt að kaupa 10 miða afsláttarkort í gjaldskýlinu á 6.000 krónur, eða 600 krónur ferðina. Sigrún taldi að lækkun veggjaldsins yrði til þess að fólk notaði göngin meira. 
Gunnar Sigurjónsson var einnig á vakt í skýlinu, en vaktmenn eru alls átta og vinna á átta stunda vöktum allan ársins hring. Hann sagðist hafa orðið var við að ökumenn bíla, sem eru meira en 6 metra langir eins og stærri amerískir pallbílar, séu sumir óánægðir með að þurfa að greiða 3.000 krónur fyrir hverja ferð. Vaktmenn hafa aðgang að bifreiðaskrá og geta flett þar upp lengd ökutækis sé ökumaður í vafa um lengd þess. 
Aukning í sölu áskrifta
Marinó Tryggvason, afgreiðslustjóri Spalar, leit við í gjaldskýlinu meðan blaðamenn voru þar í heimsókn. Aðspurður sagði hann það ekki vera til umræðu að lækka veggjald á bíla sem eru yfir 6 metra langir, eða að taka upp nýjan gjaldflokk fyrir amerísku pallbílana. «Þetta eru vörubílar, með 0-13% vörugjald meðan fólksbíll er með 45%, og þarf aukin ökuréttindi til að aka þeim,» sagði Marinó. Hann taldi að það væri sama hvar mörk gjaldflokka yrðu sett, það yrðu alltaf einhverjir sem lentu rétt fyrir ofan þau. En hvernig stendur þá á því að fólksbílar með tengivagna, sem samtals eru talsvert meira en 6 metra langir, eru í lægsta gjaldflokki? 
«Það var gert að beiðni Umferðarstofu að rukka ekki fyrir eftirvagna sem ekki eru skráningarskyldir. Það var talið æskilegt að draga úr því að verið væri að draga þessa vagna fyrir Hvalfjörð í misjöfnum veðrum. Ef bílar eru með skráningarskylda eftirvagna, yfir 750 kg, færast þeir upp um gjaldflokk,» sagði Marinó. 
Eftir lækkun gjaldskrárinnar hefur orðið vart aukningar á sölu áskrifta og leigu veglykla að sögn Marinós. Einnig hafa margir flutt sig úr 40 ferða áskrift í 100 ferða til að njóta lægsta veggjalds. Hægt er að tengja fleiri en einn veglykil við hvern áskriftarreikning.
