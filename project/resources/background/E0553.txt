! Í skóla dóttur minnar hefur verið unnið með Afríku-þema í vetur. Ekkert nema gott um það að segja. Krakkar þrá að fræðast um fjarlæg lönd og fara ótroðnar slóðir. Stelpan mín kemur reglulega með alls konar fróðleik og skemmtilegheit heim. Í byrjun verkefnisins kom maður frá Afríku sem búsettur er hér á landi í skólann og sagði krökkunum frá heimalandinu sínu, spilaði á trommur og var «ótrúlega skemmtilegur», svo ég vitni í heimasætuna. Nú eru krakkarnir að setja upp leikrit sem á að gerast í Afríku með afrískri tónlist. Ég hlakka til að sjá það í lok mánaðarins.
Það er ekki bara trommusláttur og söngur sem krakkarnir eru að læra. Í þessari viku fékk skólinn í heimsókn íslenska krakka sem búið hafa í Afríku til að segja frá reynslu sinni. Hún var ekki skemmtileg, af sögum ungu Íslendinganna að dæma. Þeir höfðu fljótt gefist upp á að fara í skóla þar, af því að kennarar nenntu ekki að mæta, hneykslaðist dóttir mín. Mig dauðlangaði að minna hana á að hún sat heima í sjö vikur í vetur, af því að kennarar hennar nenntu ekki að mæta í vinnuna hér á landi. 
Annað sem þessi víðförlu börn sögðu var að í Afríku þræla konur daginn út og daginn inn, á meðan karlarnir sitja og gera ekki neitt. Það gleður litla femíníska hjarta mitt að heyra hversu meðvituð börnin okkar eru þegar þau sjá vöntun á jafnrétti. Enn er langt í land að konur í þessu heimshluta öðlist virðingu og jafna stöðu. Ég gæti trúað því að þetta sé mynd sem krakkarnir hafa séð þar, en er rétt að þeir dæmi alla karlmenn í heilli heimsálfu sem ónytjunga bara af því að tveir íslenskir táningar segja það? Ég reyndi að rökræða við dóttur mína aðeins um það, en einhverra hluta vegna gafst hún fljótlega upp á því, henni fannst skemmtilegra að æfa afríska dansatriðið. 
Aðeins eldri Íslendingar voru í þættinum hjá Gísla Marteini um daginn. Gísli M. sótti Danaveldið heim og tók nokkra Íslendinga tali sem að hans mati hafa gert það alveg svakalega gott í Kaupmannahöfn. «En hvernig stendur á því að okkur gengur svo rósalega vel í öllu sem við tökum okkur fyrir hendur í útlöndum, hvort sem það er að kaupa stórmarkaði, reka bari með þvottaaðstöðu eða selja notuð föt?» spyr Gísli sjálfan sig og gesti sína. «Jú, sjáðu til Gísli, við erum ekki að gera neitt öðruvísi en við gerum heima. Danir eru svo seinir og framtakslausir, að þeim hefur ekki dottið í hug að gera slíkt. Við erum alltaf skrefinu á undan.» Þetta var rauði þráðurinn í svörum landana okkar. Einmitt, segir Gísli, getur ekki verið ánægðari með yfirburði okkar. Dreif sér til Lundúna vikuna á eftir að athuga hvort við séum ekki að gera það ennþá betra þar og leita svara af hverju. Ég nennti ekki að horfa á þann þátt, þannig að ég veit ekki hvort eitthvað sé verulega að Bretum. 
Er hægt að segja að þessi tvö dæmi fyrir ofan séu slæm landkynning á Afríku eða Danmörku? Eigum við von á mótmælum frá reiðum Dönum eða Afríkubúum? Ekki hef ég heyrt að mikið veður hafi verið gert út af þættinum hans Gísla, í mesta lagi stutt gagnrýni á bloggsíðum hugsandi manna. Meira er svo sem óþarfi, þröngsýni dæmir sig sjálf. 
Öðruvísi lítur málið út þegar Oprah W. ákveður að skoða hvernig við Íslendingar erum og sýna þetta fyrir framan sextán milljónir húsmæðra víðsvegar um heim. Ólikt okkar manni sem talaði ekki einu sinni við Dani, lagði Oprah á sig að finna «dæmigerða» Íslendinga, tvær ljóshærðar íslenskar konur á aldri sem hentar best hennar áhorfendahópi. Framleiðendur þáttarins komu hingað í stutta ferð, fóru á nokkra bari með annarri dæmigerðri ljóshærðri konu og sá drukkið fólk þar. Ergo, Íslendingar eru drykkfeldir og lauslátir. Hefði Gísli Marteinn getað ályktað annað?
