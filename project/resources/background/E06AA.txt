ÚTGÁFA erlendra skuldabréfa í íslenskum krónum, svokallaðra krónubréfa eða jöklabréfa, er nú komin yfir 200 milljarða króna en nýlega var tilkynnt um tveggja milljarða króna útgáfu þýska bankans Deutsche Bank.
Frá þessu er greint í Morgunkorni Íslandsbanka en þar er bent á til samanburðar að útgáfa ríkissjóðs á óverðtryggðum skuldabréfum nemur tæplega 70 milljörðum króna. 
Næg eftirspurn
Í Morgunkorni segir að kippur hafi komið í útgáfu krónubréfa á nýju ári og að næg eftirspurn virðist vera eftir þeim meðal fjárfesta á meginlandi Evrópu. 
Ástæðu útgáfunnar erlendis má rekja til þess að munur á skammtímavöxtum hérlendis og erlendis er mikill og meðan slíkar aðstæður ríkja er fátt sem bendir til þess að henni muni linna. 
«Það er skoðun okkar að útgáfa krónubréfa muni halda áfram enn um sinn sem mun setja áframhaldandi þrýsting til lækkunar vaxta á lengri enda vaxtaferils á millibankamarkaði og halda ávöxtunarkröfu ríkisbréfa lægri en ella væri raunin,» segir í Morgunkorni .
