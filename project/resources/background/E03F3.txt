Síðustu sýrlensku hermennirnir, um 250 manna lið, yfirgáfu í gærmorgun Líbanon og var tekið með kostum og kynjum við heimkomuna. Var dansað á götunum og veifað myndum af Bashar Assad Sýrlandsforseta eins og um mikinn sigur væri að ræða þótt öllum sé ljóst að brottflutningurinn var sýrlenskum stjórnvöldum þvert um geð. Víða í Líbanon skilur hernámið eftir sig óvissu og ótta við framtíðina þótt ákaft sé fagnað lokum 29 ára hernáms.
Enn ríkir víða tortryggni í garð Sýrlendinga, jafnt í Líbanon sem í vestrænum löndum og vilja menn sannreyna að stjórnvöld í Damaskus hafi raunverulega dregið allt sitt lið, einnig öryggis- og leyniþjónustumenn, á brott. «Hverfi sýrlenski herinn á braut er það stórt skref en ekki er enn hægt að slá því föstu að afskiptum Sýrlendinga af málefnum Líbana sé lokið,» sagði bandarískur embættismaður í Washington í gær. 
Ekki er talið líklegt að nú hefjist nornaveiðar á stuðningsmönnum Sýrlendinga á þingi og annars staðar, þeir eru einfaldlega svo öflugir og munu áfram hafa mikil áhrif þótt þau verði mun minni en áður, segir í grein á vefsíðu BBC . Margir Líbanar bera auk þess ugg í brjósti og óttast að átök brjótist aftur út milli hinna ólíku samfélagshópa í landinu. Enn er borgarastríðið blóðuga 1975-1990 í fersku minni. Þess ber að geta að umtalsverður hluti þjóðarinnar lítur á Sýrlendinga sem bæði friðargæslumenn og einnig bandamenn í baráttunni gegn keppinautum um völdin en ekki síst vörn gegn Ísrael sem hernam í eina tíð syðsta hluta Líbanons. 
Söguleg umskipti
Hvað sem því líður er ljóst að söguleg umskipti hafa orðið í Miðausturlöndum með brottför hersins. Menn vona nú að hægt verði að halda frjálsar og algerlega lýðræðislegar þingkosningar um mánaðamótin maí-júní eins og núverandi forsætisráðherra Najib Mikati, vill enda kjörtímabilið þá runnið út. Hann er hlynntur Sýrlendingum en andstæðingar þeirra á þingi ákváðu að styðja hann með því skilyrði að hann tryggði að kosningarnar færu fram. 
Sýrlandsstjórn sendi her til Líbanons árið 1976, að eigin sögn til að reyna að stöðva borgarastyrjöldina og voru um hríð 40.000 manns í herliðinu. Undanfarna áratugi hafa sýrlensk stjórnvöld í reynd ráðið mestu í stjórnmálum Líbanons og hiklaust beitt leyniþjónustumönnum sínum til að hræða fólk til hlýðni. 
Líbanar keppa nú að því að öðlast sinn fyrri sess sem kröftugasta hagkerfið á svæðinu ef Ísrael er ekki talið með. Sýrlendingar hafa haft miklar tekjur af fjármálabrölti í grannlandinu og um 400.000 Sýrlendingar voru auk þess til skamms tíma við störf í Líbanon. Laun eru þar mun hærri en í stöðnuðu samfélagi Sýrlands og sýrlensku verkamennirnir gegna oft störfum sem Líbanar hunsa. En að sögn breska tímaritsins The Economist hefur víða andað svo köldu í garð erlendu verkamannanna síðustu vikurnar að fjórðungur þeirra er þegar farinn heim. 
Krytur milli ólíkra hópa
Sýrlendingar hafa ávallt borið því við að vera þeirra væri nauðsynleg til að tryggja frið í Líbanon. Líbanska þjóðin skiptist í margar fylkingar, þar eru sjía-múslímar, súnní-múslímar, drúsar, sem eru trúflokkur er sækir margt til íslams og loks kristnir sem flestir heyra til svonefndum marónítum. Fáeinar ættir hafa skipt völdum á milli sín, ættlið eftir ættlið. Er Líbanon losnaði undan frönskum yfirráðum eftir lok seinni heimsstyrjaldar tókst að koma á kerfi þar sem helstu valdaembættum var skipt milli öflugustu fylkinga eftir föstum reglum þótt kosningar væru í reynd lýðræðislegar. En oft ólgaði undir niðri, Sýrland og fleiri ríki reru undir átökum og upp úr sauð 1975. 
Sýrlendingar hafa einkum stuðst við Hezbollah-hreyfinguna sem er næstöflugasta fylking líbanskra sjía-múslíma, hin nefnist Amal-sjítar. Hezbollah (Flokkur Guðs) kom sér upp vel þjálfuðu herliði í borgarastyrjöldinni. Naut hreyfingin samúðar langt út fyrir raðir sínar vegna þess árangurs sem hún náði í baráttunni gegn hernámsliði Ísraela í suðurhlutanum og margir Líbanar hafa þakkað Hezbollah að Ísraelar hurfu þaðan árið 2000. 
Hún er nú með öflugan hóp fulltrúa á þingi Líbanons en hefur lengst af vísað á bug öllum hugmyndum um að leysa upp herlið sitt og bendir á að enn hersitja Ísraelar litla sneið af líbönsku landi. Hins vegar hafa yfirlýsingar leiðtoga hennar mildast síðustu mánuði og hafa þeir gefið skyn að herflokkarnir gætu orðið hluti líbanska hersins. 
Íranar styðja Hezbollah
Hezbollah nýtur einnig öflugs stuðnings klerkastjórnar sjíta í Íran og er talið að þaðan fái hreyfingin allt að 200 milljónir dollara, um 12,5 milljarða króna, á ári. Hreyfingin hefur staðið fyrir mörgum blóðugum hryðjuverkum gegnum tíðina og stutt við bakið á hermdarverkamönnum úr röðum Palestínumanna. 
Bandaríkjastjórn skilgreinir enn samtökin sem alþjóðleg hryðjuverkasamtök og hefur reynt að fá Evrópusambandið til að gera slíkt hið sama. En athygli vakti fyrir skömmu að George W. Bush forseti sagði á blaðamannafundi að Hezbollah gæti átt framtíð fyrir sér sem stjórnmálaafl í Líbanon ef samtökin legðu herflokkana niður. Gæti þetta bent til þess að Bandaríkjamenn vilji forðast að þvinga stjórn Líbanons til að afvopna strax herflokka Hezbollah sem gæti hleypt af stað mannskæðum átökum. 
En sætti ný stjórn Líbanons sig við að í landinu sé ein fylkingin með einkaher er hætt við að hún glati með tímanum öllum myndugleika og aðrar fylkingar telji óhjákvæmilegt að koma sér einnig upp herstyrk. Væntanleg ríkisstjórn eftir kosningarnar á því erfitt val fyrir höndum. 
kjon@mbl.is
