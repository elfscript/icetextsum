SKIPULAGNING skógfræði- og landgræðslubrautarinnar sem formlega tekur til starfa við Landbúnaðarháskóla Íslands í haust gengur út á það að samþætta mismunandi fræðasvið. Einnig er lögð mikil áhersla á stjórnun og tekin upp sú nýjung að kenna aðlögun skógræktar að landslagi.
«Það hafa orðið miklar breytingar á aðferðafræði við landgræðslu og skógrækt á síðustu árum. Sem dæmi má nefna að í landgræðslunni er unnið meira að endurheimt vistkerfa og því ferli lýkur oft með skógi. Þá þola runnar og trjágróður meiri áföll en annað gróðurlendi, svo sem vegna öskufalls, skriðufalla og snjóflóða. Þess vegna eru stofnanir sem að þessu vinna, Landgræðsla ríkisins og Skógrækt ríkisins, farnar að vinna mun meira saman en áður var,» segir Bjarni Diðrik Sigurðsson, prófessor og brautarstjóri nýju skógfræði- og landgræðslubrautarinnar. 
Hann telur ekki að til árekstra þurfi að koma milli nytjaskógræktar og skógræktar sem meira er miðuð að útivist og fegrun umhverfis. «Við leggjum áherslu á það í náminu að markmið skógræktar geta verið fleiri en eitt. Við skipulagningu þess notum við sex evrópsk viðmið um sjálfbæra skógrækt og lögum þau að okkar aðstæðum,» segir Bjarni. 
Stöndum á þröskuldi
Skógfræði- og landgræðslunámið tekur þrjú ár. LBHÍ hefur leyfi til að útskrifa nemendur með BS-gráðu í skógfræði og einnig að taka mastersnema. Bjarni Diðrik vonast til að leyfi fáist til að útskrifa nemendur með sama hætti í landgræðslu. Markmið námsins eru þríþætt, að sögn Bjarna. Hann nefnir fyrst að mikilvægt sé að gefa nemendum sterkan raunvísindagrunn svo þeir eigi kost á frekara námi tengdu rannsóknum og þróun á breiðu sviði. Í öðru lagi segir hann að áhersla sé lögð á stjórnun og rekstur lítilla fyrirtækja. Segir Bjarni að fjöldi lítilla fyrirtækja hafi sprottið upp í kringum þessa atvinnugrein um allt land. Í þriðja lagi nefnir hann landslagsfræði og hvernig skógar séu lagaðir að landslaginu. Þetta segir hann að sé ekki síst mikilvægt í skóglausu landi. Þessi síðastnefndi þáttur er ekki í sambærilegu námi á Norðurlöndunum en finnst við háskóla í Bretlandi. Hugmynd Bjarna er einmitt að fá breska kennara til liðs við sig. 
«Við vitum að það er þörf fyrir þetta nám og ég hef orðið var við töluverða eftirspurn, ekki síst hjá fólki úr græna geiranum sem vill bæta við sig námi,» segir Bjarni Diðrik. Hann telur að þörf sé á þessari menntun á ýmsum sviðum samfélagsins. «Þegar svona geirar ná ákveðinni stærð margfaldast skyndilega þörfin á menntun, ekki síst hjá starfsfólki stofnana og fyrirtækja sem þjóna greininni með ýmsum hætti. Ég tel að við stöndum á þessum þröskuldi í dag,» segir Bjarni Diðrik Sigurðsson. 
Gæðastjórnun í skógarplöntuuppeldi
«Þetta er heillandi nám og hægt að fá mjög fjölbreytta vinnu að því loknu, útivinnu á vettvangi og skrifstofuvinnu með. Sjálfri finnst mér svolítið heillandi að fara út í rannsóknir á ræktun skógarplantna. Svo eru möguleikar á störfum hjá Skógrækt ríkisins. Ég hef unnið sjálfstætt að ræktun og get vel hugsað mér að vera sjálfstæður ráðgjafi á því sviði, ásamt öðru,» segir Rakel Jónsdóttir sem nú er á öðru ári í skógfræði á Hvanneyri. Hún lauk námi við Garðyrkjuskólann á Reykjum í Ölfusi, á garðplöntudeild, fyrir nokkrum árum og hóf síðar háskólanám á Hvanneyri á grundvelli eldra námsskipulags. Verið er að laga námið sem hún stundar að nýju skógfræði- og landgræðslubrautinni og njóta núverandi nemendur að einhverju leyti góðs af þeim hugmyndum sem notaðar verða á nýju brautinni. 
Rakel lýst vel á nýju áherslurnar. Nefnir aukna stjórnun og skipulag skóga með tilliti til landslags. 
Rakel var búsett á Tálknafirði, áður en hún hóf námið, þar sem hún var garðyrkjustjóri og var með eigin fyrirtæki um ræktun skógarplantna. Sú reynsla nýtist henni ásamt náminu við lokaverkefnið. Það snýst um að byggja upp gæðastjórnun við nýjar aðferðir sem verið er að taka upp; geymslu skógarplantna í frysti. «Þetta er spennandi því áhugi minn beinist að ræktun. Þarna er verið að taka upp nýjar aðferðir og gaman verður að fá að fylgjast með þeim,» segir Rakel.
