Matvælakaup þjóðarinnar hafa færzt í verulegum mæli til lágvöruverðsverzlana. Þar eru Bónus og Krónan fremst í flokki en Kaskó lætur líka til sín taka. Vaxandi samkeppni milli þessara verzlana er nú farin að hafa víðtækari áhrif en þau ein að landsmenn eigi kost á lægra matvöruverði en ella.
Vísitala neyzluverðs lækkaði milli apríl og maí um 0,54%. Þetta er lækkun, sem spámenn á fjármálamarkaðnum áttu ekki von á. Þetta er hins vegar lækkun, sem hefur áhrif út um allt þjóðfélagið og lækkar m.a. skuldir landsmanna. 
Það þarf ekki að skoða lengi niðurstöður úr verðkönnunum, sem Morgunblaðið hefur efnt til síðustu mánuði og ASÍ nú að undanförnu - af einhverjum ástæðum hafa önnur dagblöð ekki stundað þær fyrr en Blaðið bætist nú í hópinn - til þess að sjá, að fjölskyldur geta lækkað matarreikning sinn um nær helming með því að færa viðskipti sín til lágvöruverðsverzlana. 
Í ljósi þess, að lágvöruverðsverzlanir bjóða upp á sömu vörur og dýrari verzlanir en ódýrari og að vísu minna úrval þarf engum að koma á óvart, þótt almenningur færi viðskipti sín jafnt og þétt til lágvöruverðsverzlana. 
Jóhannes Jónsson í Bónus er tvímælalaust frumherji á þessu sviði en það er hins vegar verðsamkeppni, sem Krónan átti frumkvæði að, sem hefur leitt til enn meiri lækkunar á vöruverði í lágvöruverðsverzlunum. Telja má líklegt að aðrar matvöruverzlanir leggi áherzlu á að lækka verðlag hjá sér til þess að halda í þá viðskiptavini, sem enn hafa ekki sótt á mið lágvöruverðsverzlana. Samkeppnin, fyrst og fremst á milli Bónuss og Krónunnar, hefur lækkað matvöruverð. Verðkannanir hafa haldið þessum verzlunum við efnið og eru líklegar til að gera það áfram. Þær verzlanir, sem selja sömu vörur á hærra verði eiga ekki margra kosta völ. Þess vegna má búast við lækkun þar. 
Þegar horft er á þennan markað er alls ekki víst, að sérfræðingar á fjármálamarkaði hafi rétt fyrir sér, þegar þeir spá því að verðstríðið sé tímabundið. Hvers vegna skyldi það vera það? Líklegra er að samkeppnin verði virk og neytendur njóti góðs af. 
Reynslan af aukinni samkeppni á matvörumarkaði vekur líka upp spurningar um, hvaða áhrif það hefði ef samkeppni ykist bæði í byggingarvörum og á milli fataverzlana, svo að dæmi séu nefnd. 
Það er augljóst að aukin samkeppni á þessum sviðum mundi líka hafa áhrif til lækkunar á vísitölu og þar með eiga þátt í að skuldir landsmanna hækki ekki vegna verðtryggingar. 
Aðgerðir stjórnvalda til þess að hafa áhrif til lækkunar á vöruverði í landbúnaðargeiranum með aukinni samkeppni mundu augljóslega hafa sömu áhrif og tímabært að hugað sé að því í alvöru. 
Við sjáum nú í beinhörðum tölum í heimilisbúskap hverrar fjölskyldu í landinu þau miklu sannindi, sem fólgin voru í orðum Guðmundar J. Guðmundssonar, heitins, formanns Dagsbrúnar, sem taldi að Pálmi heitinn Jónsson í Hagkaupum hefði tryggt launþegum meiri kjarabætur en verkalýðsfélögin með kjarasamningum. Þessum árangri þarf að fylgja eftir.
