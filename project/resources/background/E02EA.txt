GUÐBJÖRN E. Guðjónsson var háseti á tíu þúsund tonna bandarísku hergagnaflutningaskipi Ironclad og sigldi með því til Arkangelsk, innst við Hvítahaf sumarið 1942.
Fjórir Íslendingar voru í áhöfn I ronclad og er Guðbjörn einn á lífi. Ironclad var í skipalestinni PQ 17 sem var stærsta skipalest og með dýrmætasta farm sem þá hafði lagt upp til Rússlands. Um var að ræða heil 150 þúsund tonn af hergögnum og voru þau metin á 700 milljónir Bandaríkjadala. Hergögnin nægðu til að vígbúa 50 þúsund manna her, 300 flugvélar, 600 skriðdrekar, meira en 4.000 herflutningabílar og tengivagnar auk annars farms. Þessar upplýsingar var að finna í World War II Magazine . 
Sigling skipalestarinnar varð svo söguleg að heimildakvikmynd hefur verið gerð um hana og var kafli úr henni sýndur í Ráðhúsinu í gær. 
Ironclad varð innlyksa í Arkangelsk og dvaldi Guðbjörn þar í átta mánuði þegar stríðið stóð sem hæst. 
Skipalestin varð fyrir miklum árásum og mörg skip fórust
«Við lögðum upp úr Hvalfirði í júní 1942 og sigldum krókaleiðir til Arkangelsk. Við vorum í skipalest, alls fjörutíu skip, og urðum fyrir miklum árásum. Skipalestin sundraðist og aðeins níu skip komust á leiðarenda. Manni þótti leiðinlegt að sjá björgunarbátana fulla af mönnum og sundurskotna. Skipið farið og þeir á reki.» 
Skipalestin PQ 17 varð fyrir miklum árásum og herskipin sem fylgdu henni voru kölluð til baka. Lestin splundraðist og skipin héldu áfram ein síns liðs eða í minni hópum. Ironclad var með skriðdreka á dekkinu. Þegar engin skip voru eftir til varna gripu þeir til byssnanna í skriðdrekunum til að verja sig. «Við urðum viðskila við hin skipin og forðuðum okkur inn í ísinn. Komumst alla leið upp undir Novaja Zemlja áður en við komumst til hafnar,» segir Guðbjörn. Það voru þrjú skip sem tókst að forða sér inn í ísinn, auk vopnaðs togara sem var fylgdarskip. Skipverjar máluðu skipin hvít og tókst þeim að dyljast með ísröndinni inn Barentshaf. 
Sérstök skip höfðu það hlutverk í skipalestinni að bjarga skipbrotsmönnum. Þeir á Ironclad tóku engu að síður upp fjóra skipreika sjómenn. «Þeir voru hálffótalausir og illa farnir. Við komum þeim á sjúkrahús í Arkangelsk og fórum að heimsækja þá. Þegar við vorum að fara frá sjúkrahúsinu heyrðum við drunur og litum við. Þá var allt að hrynja niður. Spítalinn hafði orðið fyrir loftárás og gjöreyðilagðist. Þeir fórust þar, þessir fjórir.» 
Stanslausar loftárásir í Arkangelsk
Ironclad lenti í biliríi í Arkangelsk og komst ekki þaðan. Guðbjörn var því átta mánuði í borginni þegar stríðið stóð sem hæst. Hann segir að dvölin þar hafi verið «svakaleg». 
«Það voru stanslausar loftárásir allan sólarhringinn. Við bjuggum um borð í skipinu þangað til það hálfsökk í höfninni.» 
Eftir átta mánaða dvöl í Arkangelsk komst Guðbjörn með bresku skipi til Englands. Margir í áhöfn þess höfðu farið illa á taugum og þurfti nýja menn í áhöfn. 
Í Liverpool munstraði Guðbjörn sig á pólskt skip og sigldi á því um hríð áður en hann hélt aftur heim til Íslands. 
En reyndu stríðsátökin ekkert á taugarnar? 
«Nei, ég fann ekkert fyrir því og finn ekki ennþá,» sagði Guðbjörn.
