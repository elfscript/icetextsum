Lokahátíð Stóru upplestrarkeppninnar árið 2005 var haldin í Árbæjarkirkju í fyrradag. Tólf nemendur í 7. bekk frá sex grunnskólum í Árbæjarhverfum og Grafarvogi kepptu til úrslita. Áður höfðu þessir nemendur unnið lestrarkeppnir innan síns skóla. Lesið var upp úr verkum Guðrúnar Helgadóttur og Jóhannesar úr Kötlum. Þegar fimm manna dómnefnd tilkynnti um úrslitin kom í ljós að Sigríður Björg Helgadóttir nemandi í 7. EA Hamraskóla í Grafarvogi stóð uppi sem sigurvegari. 
Sigríður Björg þótti vel að sigrinum komin, hún las af tilfinningu og sýndi örugga framkomu. Þess má geta að hún stundar fiðlunám við Tónlistarskólann í Grafarvogi og er í úrvalshópi stúlkna í skák sem Guðfríður Lilja Grétarsdóttir forseti Skáksambandsins þjálfar.
