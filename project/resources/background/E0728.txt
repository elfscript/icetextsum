FORELDRAR piltsins, sem ók á of miklum hraða um Miklubraut aðfaranótt föstudags og lenti á ljósastaur, hafa sent frá sér yfirlýsingu þar sem fram kemur að það sé næsta útilokað að bíllinn hafi verið á 200 kílómetra hraða eins og haft var eftir lögreglu í fjölmiðlum. 
Litlar skemmdir á bílnum beri því best vitni, hann hafi laskast en sé hins vegar ekki talinn ónýtur og pilturinn ómeiddur. 
«Tjónaskoðunarmaður telur einsýnt að bíllinn hafi ekki getað verið á þessum hraða og lögreglumenn sem komu á vettvang sögðu að aðstæður á vettvangi hafi verið með þeim hætti að hraðinn hafi ekki verið svo mikill. Ljóst er að pilturinn ók á of miklum hraða miðað við aðstæður og eigin reynsluleysi en hafa verður í huga þegar hann metur sjálfur ökuhraðann strax eftir atburðinn að hann hafi verið miður sín vegna atburðarins og því ekki metið hann réttan,» segir í yfirlýsingu foreldranna. 
Geir Jón Þórisson yfirlögregluþjónn segir ljóst að pilturinn hafi sagt á vettvangi að hann hafi ekið á 200 km hraða og að lögreglumenn staðfesti að hann hafi verið á miklum hraða. 
Ekki unnt að staðfesta hraðann
Hann segir að ljósastaurinn sem pilturinn ók á hafi lent undir bílnum og dregist með honum tugi metra. Spurður um yfirlýsingu foreldranna segist Geir Jón hafa rætt við þá og gert þeim grein fyrir því hvernig málið horfi við lögreglunni. «Við getum ekki sagt annað en það sem okkur var sagt á staðnum,» segir Geir Jón og bætir við að lögreglan geti ekki staðfest hvaða hraða pilturinn var á, enda hafi ekki hraðamæling farið fram. 
Lögreglan geti einungis greint frá því að hraðinn var mikill og eins hver framburður ökumanns á vettvangi var. 
Tekið skal fram að bíllinn valt ekki, eins og sagði í frétt Morgunblaðsins í gær.
