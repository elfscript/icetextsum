VERKLOK á breikkun Vesturlandsvegar milli Víkurvegar og Skarhólabrautar eru áætluð 15. október 2005. Að sögn Karls Hannessonar, forstjóra og eiganda Jarðvéla ehf. sem vinnur verkið, eru góðar horfur á að það standist - svo framarlega sem veðrið setur ekki alvarlegt strik í reikninginn. 
«Verkið hefur gengið ágætlega og nú er komið að brúasmíðinni,» sagði Karl í samtali við Morgunblaðið. Það hefur gengið upp að hægt væri að nýta allt efni í undirfyllingar og fláa sem til hefur fallið á staðnum og eins og vegfarendur geta séð er mótun breikkunarinnar vel á veg komin. Nú er unnið að jarðvegsskiptum í síðasta kaflanum að brúnum og vegfarendur geta nú séð þar sem byrjað er að hækka upp aðkomuna að þeim. 
«Við stefnum að því að hleypa umferð á allar fjórar akreinarnar milli hringtorganna við Skarhólabraut og Lambhaga í júlí,» sagði Karl. «En brýrnar verða seinna á ferðinni og við þær framkvæmdir verða ökumenn að sýna þolinmæði fram í október.» 
Að sögn Karls vinna um 15 manns við þetta verk. «Þetta er allt unnið með stórvirkum tækjum,» sagði hann. «Þetta eru bílstjórar og tækjastjórar. Það er út af fyrir sig ekki mikil handavinna í þessu. Eina handavinnan er að kalla má í uppsetningu á skiltum og öðrum merkingum eins og kemur af sjálfu sér.» 
Eins og nærri má geta eru þessi stórvirku tæki nokkuð áberandi við verkið: þrjár beltavélar, 5 búkollur og 5 trailer-trukkar, fyrir utan valtara og minni tæki. Tekist hefur að haga verki svo að truflun almennrar umferðar um Vesturlandsveg hefur verið í lágmarki, ekki síst miðað við umfang verksins.
