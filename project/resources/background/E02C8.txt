DRAUMAÚRSLITALEIKUR í ensku bikarkeppninni í knattspyrnu varð að veruleika í gær þegar Manchester United lagði Newcastle, 4:1, í undanúrslitum á Þúsaldarvellinum í Cardiff. Arsenal og Manchester United eigast við í úrslitum á Þúsaldarvellinum laugardaginn 21. maí en þessi miklu bikarlið leika þá bæði í 17. skipti til úrslita, þar sem United hefur unnið 11 sinnum og Arsenal 9 sinnum.
Úrslitin voru ekki bara ánægjuleg fyrir Sir Alex Ferguson, stjóra Manchester, sem aldrei hefur beðið lægri hlut í undanúrslitaleik í bikarnum. Ferguson, sem fimm sinnum hefur gert United að bikarmeisturum, gladdist yfir því hollenski framherjinn Ruud Van Nistelrooy batt enda á þrautagöngu sína hvað markaskorun varðar. Nistelrooy hafði fyrir leikinn í gær leikið átta leiki í röð án þess að skora en hann komst á skotskóna í gær - skoraði tvö mörk og þeir Paul Scholes og Ronaldo gerðu hin mörkin. Shola Ameobi gerði eina mark Newcastle og minnkaði þá muninn í 3:1, en United hafði tögl og hagldir allan leikinn gegn hálfvængbrotnu liði Newcastle. Í það vantaði Kieron Dyer, Lee Bowyer, Titus Bramble og Jermaine Jenas, svo einhverjir séu nefndir.
Ferguson: «Samglöddust Ruud»
«Það samglöddust allir Ruud í búningsklefanum eftir leikinn. Þetta var sérlega góður dagur fyrir hann og vonandi er þetta eitthvað sem koma skal. Ég var eins afar ánægður að við skyldum skora nokkur mörk en það hefur verið vandamál hjá okkur á tímabilinu. Það er engin spurning að við höfum saknað markanna hjá Nistelrooy en nú er hann kominn í gang,» sagði Ferguson. 
Roy Keane: «Góð tilfinning eftir erfiðar vikur»
«Newcastle komst ekki með tærnar þangað sem við höfðum hælana,» sagði Roy Keane, fyrirliði Manchester United, eftir sigurinn í Cardiff. 
«Þetta er afar góð tilfinning eftir erfiðar síðustu vikur. Við lögðum upp fyrir leikinn að keyra upp hraðann þar sem Newcastle var að keppa í Portúgal í vikunni og við vissum að þreyta sæti í leikmönnum liðsins. Við náðum tökum á leiknum strax frá fyrstu mínútu og eftir það var ekki aftur snúið,» sagði fyrirliðinn. 
Ryan Giggs og Darren Fletcher voru óvænt í leikmannahópi United og léku síðasta stundarfjórðunginn. Ekki var reiknað með að Giggs yrði klár í slaginn vegna meiðsla sem han hlaut í leik gegn Blackburn fyrir 17 dögum og Fletcher nýstiginn upp úr erfiðum meiðslum. 
Graeme Souness: «Verðum að styrkja leikmannahópinn»
«Það sat greinileg þreyta í mínum mönnum eftir erfiða viku og við áttum á brattann að sækja á móti Manchester United. Það er alveg ljóst að við þurfum að efla okkar leikmannahóp fyrir næstu leiktíð. Í leiknum hér í dag og á móti Sporting í Evrópukeppninni tefldi ég fram 18 og 19 ára strákum. Þeir hafa öðlast mikla reynslu með þessu en ég ætla mér að styrkja hópinn enda Newcastle stórt og öflugt félag sem keppir við þau bestu,» sagði Graeme Souness, knattspyrnustjóri Newcastle eftir leikinn en heimildir herma að hann ætli að fá sex nýja spilara á St. James Park í sumar.
