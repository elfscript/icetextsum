VIÐ höfum fylgst með þeirri umræðu sem átt hefur sér stað um væntanlegt formannskjör í Samfylkingunni. Sú umræða er um margt óvönduð. Hún ber vott um að skortur á ávirðingum á hendur Ingibjörgu Sólrúnu hafi leitt formann Samfylkingarinnar og stuðningsmenn hans út í málflutning sem geti ekki orðið þeim til framdráttar.
Formaður Samfylkingarinnar hefur margsagt við þjóðina að Ingibjörg Sólrún Gísladóttir sé yfirburða stjórnmálamaður. Við erum sammála því. Hann hefur sagt að hún verði framtíðarleiðtogi flokksins. Við erum sammála því. Hann tók þátt í að gera Ingibjörgu Sólrúnu að forsætisráðherraefni fyrir síðustu kosningar. Það var almenn samstaða um það. Hann studdi hana til varaformennsku í flokknum. Það var engin andstaða við það. Hann studdi hana til að leiða framtíðarnefnd flokksins, eitt merkasta verkefni flokksins á þessu kjörtímabili. Þar hafði hún einróma stuðning. 
Hvað er þá að? Af hverju snýr formaðurinn allt í einu við blaðinu? Af hverju er forystan í framtíðarnefndinni ekki í lagi, þó nefndin sé ekki einu sinni búin að skila af sér? Af hverju vinna stuðningsmenn formannsins að því að gera vinnu fjölmargra flokksfélaga tortryggilega? Eigum við ekki betra skilið? 
Þegar öll umræða formanns Samfylkingarinnar og stuðningsmanna hans er skoðuð kemur eitt og aðeins eitt í ljós. Rökin sem notuð eru í umræðunni gegn framboði Ingibjargar Sólrúnar eru haldlaus. 
Í stórum stjórnmálaflokki sem hefur haft opna lýðræðislega umræðu að leiðarljósi, er ekkert sjálfsagðara en að tekist sé á um forystu. Það er hin eðlilega leið lýðræðisins. Þegar tekist er á um hver af samherjum eigi að leiða stjórnmálaflokk verða menn að gæta þess að þeir eru að deila við menn sem þeir eru sammála í öllum meginatriðum. Hér eru ekki pólitískir andstæðingar sem takast á. Það er tekist á um það hvor aðilinn sé hæfari og njóti meira trausts til að ná markmiðum flokksins. 
Ingibjörg Sólrún Gísladóttir á sér marga, öfluga stuðningsmenn. Hún á mjög mikið fylgi úti í samfélaginu og hefur traust almennings. Það sýna fjölmargar skoðanakannanir. Hún á mjög farsælan feril í stjórnmálum þar sem hún náði með félögum sínum að leiða fylkingu jafnaðarmanna þrívegis til sigurs í borginni. Undir forystu hennar breyttist Reykjavík í borg þar sem meira var lagt upp úr gildum fjölskyldunnar en áður. Í stað stöðnunar kom ný lífssýn þar sem almannahagsmunir voru í fyrirrúmi. Þessa breytingu vilja margir Samfylkingarmenn sjá í landsstjórninni. Flokksfólkið á að hafa tækifæri til að leiða í ljós hvort þeirra nýtur meira trausts til þess að leiða stjórnmálaaflið okkar í framtíðinni. 
Össur Skarphéðinsson hefur ýmsa kosti. Hann er baráttuglaður og oft skemmtilegur stjórnmálamaður. Hann hefur leitt ungan flokk á mótunarskeiði. Við teljum reyndar að hann hafi gert örlagamistök þegar hann studdi eftirlaunafrumvarpið fræga með dyggri aðstoð Guðmundar Árna Stefánssonar. 
Okkur gremst nú að sjá dregnar fram ávirðingar á Ingibjörgu Sólrúnu sem eru ómálefnalegar og innihaldslausar. 
Ýmislegt í umræðunni undanfarna daga minnir á það versta frá gömlu flokkum forvera Samfylkingarinnar. Við teljum að við og aðrir almennir félagsmenn í Samfylkingunni eigi betra skilið. Við viljum takast á með rökum en ekki innhaldslausum klisjum og tilbúnum ávirðingum. Þess vegna þurfum við nú að snúa bökum saman, maður við mann, og horfa til framtíðar. Kjósa þann sem hefur meira traust til að taka á sig það framtíðarverkefni að leiða Samfylkinguna til sigurs í næstu kosningum. Höfundar eru félagsmenn í Samfylkingunni.
