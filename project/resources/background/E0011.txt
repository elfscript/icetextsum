NORÐMENN hafa hug á að leggja gervigras á þjóðarleikvang sinn í knattspyrnunni, Ullevall í Ósló, og jafnframt setja yfir hann þak sem hægt er að opna, líkt og á Millenium-leikvanginum í Cardiff og Amsterdam ArenA hjá Ajax í Hollandi. Jack Hemmestad, framkvæmdastjóri Ullevall, sagði við dagblaðið Aftenposten að raunhæft væri að breytingarnar á vellinum væru yfirstaðnar árið 2007 eða 2008. Þegar hefur verið ákveðið að byggja yfir Lerkendal, leikvang Rosenborg í Þrándheimi. Tvö úrvalsdeildarfélög, Lyn og Vålerenga, leika heimaleiki sína á Ullevall, sem rúmar í dag um 25 þúsund áhorfendur en áætlað er að hann rúmi ríflega 30 þúsund eftir breytingarnar. Hugmyndirnar falla ekki í góðan jarðveg hjá leikmönnum Vålerenga og þjálfari liðsins, Kjetil Rekdal, telur að slíkar breytingar hefðu bæði sína kosti og galla. «Fjárhagshliðin er vissulega stórt atriði og það getur komið landsliðinu til góða að spila heimaleikina við þessar aðstæður. En það yrði fyrir vikið helmingi erfiðara að fara og spila útileiki á venjulegu grasi,» sagði Rekdal.
