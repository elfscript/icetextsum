Það er misjafnlega auðvelt að skila frá sér aftur reynsluakstursbílum. Oft er það gert með glöðu geði en stundum vill það dragast á langinn, eins lengi og manni er stætt á. Þegar Volkswagen Golf GTI, fimmta kynslóðin, á í hlut vandast málið allverulega. Bíllinn er, eins og sagt er, algjört æði. Það er leitun að jafn skemmtilegum akstursbíl og ljóst að VW hefur á ný skipað sér í fremstu röð með GTI-bíla með þessu nýja framlagi sínu. 
Hreinræktaður gleðigjafi
Undirritaður hefur hrifist af nýjum Golf, fimmtu kynslóðinni, þ.e.a.s. góðu jarðsambandi hans og aksturseiginleikum, en síður af þeim kostum sem í boði eru í vélum, ef dísilvélin er undanskilin. Nú er kominn fram á sjónarsviðið GTI-bíll með 200 hestafla vél sem veitir allt aðra akstursupplifun en nokkur annar VW-bíll. Það skemmtilega við GTI-bílinn nýja er líka sú staðreynd að hann getur nýst jafnt sem fjölskyldubíll í fimm dyra gerðinni með sínu ágæta innanrými, og sem hreinræktaður, sportlegur gleðigjafi fyrir þann sem er áhugasamur um skemmtilega aksturseiginleika. Í þeim efnum vaknar samanburður við mun dýrari sportbíla. Þarna hefur Golf GTI greinilegt forskot á bíla eins og t.d. Honda Civic Type R, sem eingöngu fæst þriggja dyra. 
Kostar tæpar 2,9 milljónir
GTI er svo sem ekki gefins, en þó engan veginn eins dýr og margur hefði búist við. Hann kostar 2.890.000 kr. í fimm dyra gerðinni, með sex gíra handskiptum kassa. En þetta er ekki of hátt verð þegar bíllinn sjálfur er hafður í huga með sinni 200 hestafla vél og frábærum aksturseiginleikum. 
Það leynir sér ekki í útlitinu að GTI er eitthvað annað og meira en venjulegur Golf. Framendinn er miklu grimmilegri og kominn með grill sem minnir mest á nýju Audi-fjölskylduna. Hann er líka á breiðari dekkjum og með minni veghæð en venjulegur Golf. Það er net yfir grillinu og loftinntakinu og bremsudælurnar í 17 tommu fram- og afturhjólunum eru rauðar. 
Afturendi bílsins er ekki jafn dramatískur en þó er þar að finna tvöfalt púströr og GTI-merkið en ekkert Golf-merki. 
Að innan greinir hann sig frá venjulegum Golf, t.d. með mjög velheppnuðum sportsætum, sem skorða mann af undir stýri, leðurklæddu og sérkennilega löguðu GTI-stýri, álpedölum og lítilli en skemmtilega formaðri gírstöng. Að öðru leyti er plássið í honum eins og í venjulegum Golf, sem með fimmtu kynslóðinni stækkaði verulega og er nú fullboðlegur sem fimm manna bíll. 
Fínstilltur og aflmikill
En hjartað og heilinn í þessum bíl er vélin og aksturseiginleikarnir. Hann er með tveggja lítra FSI-vél með forþjöppu og millikæli. Í þessari gerð skilar vélin 200 hestöflum sem koma öll inn við 5.100 snúninga, sem er furðufljótt á snúningssviðinu því rauða merkingin byrjar ekki fyrr en við 6.500 snúninga. Vélin togar 280 Nm á breiðu snúningssviði, eða frá 1.800 snúningum til 5.000 snúninga. Sjálfur vegur bíllinn 1.336 kg og það er því strax ljóst af þessum tölum að nógur er krafturinn. 
En Golf GTI er samt ekkert óargadýr. Bíllinn er ákaflega fínstilltur og viðráðanlegur á allan hátt. Hann er að sjálfsögðu búinn ESP-kerfi, en án þess er líklegt að mikið af aflinu færi í spól og óþarfa hliðarskrið. Vilji menn hins vegar leika sér er einfaldasta mál að aftengja ESP-kerfið. 
GTI er hafður 15 mm lægri en venjulegur Golf sem gefur honum að sjálfsögðu talsvert sportlegri eiginleika. Veggripið er aðdáunarvert í bílnum, ekki síst vegna lágs þyngdarpunkts og breiðra barðanna, og hann haggast varla í hröðum beygjum. Stýringin er hárnákvæm, fremur þung og mjög stefnuviss. Þess vegna er líka virkileg ánægja fólgin í því að keyra GTI í beygjum. Samt er bíllinn ekki of stífur í fjöðrun til að hægt sé að njóta hans í venjulegum borgarakstri með fjölskylduna. 
Upptakið er svo sem ekkert ógurlegt en meira en þokkalegt samt. 7,2 sekúndur er uppgefin hröðun í beinskipta bílnum, en það merkilega er að nýja DSG-sjálfskiptingin hraðar bílnum meir, og er hann aðeins 6,9 sekúndur í hundraðið. Og það sem meira er, þá er hann sparneytnari með DSG-skiptingunni. Eyðslan var þó ekkert til að kvarta undan. Í röskum þjóðvegaakstri lá hún í um 7,7 lítrum. 
Hrátt hljóð
Golf GTI er auðvitað framhjóladrifinn og með svo aflmikilli vél er framhjóladrifnum bílum gjarnt á að vera ónákvæmir í stýringu þegar þeim er gefið inn þar sem aflið fer allt til stýrishjólanna. Þessu er öfugt farið í GTI. Bíllinn er einstaklega vel afstilltur og fágaður í öllum akstri, jafnvel þegar slökkt er á ESP-stöðugleika- og spólvarnarkerfinu. 
Undirrituðum finnst jafnvel enn meira til um GTI þegar hann er kominn upp á þjóðvegahraða fremur en á fyrstu metrunum - þar verður til millihröðun sem fáir bílar í þessum klassa státa af. Framúrakstur verður leikur einn og það jafnvel þótt menn gleymi að gíra niður, svo mikið er togið. Þá hefur hönnuðum líka tekist að stilla saman útblásturskerfi og vél með þeim hætti að GTI gefur frá sér hrátt og kröftugt hljóð, sem á að fylgja bíl af þessu tagi. 
Handskipti sex gíra kassinn er kapítuli út af fyrir sig. Það er leitun að jafn fáguðum kassa; það er örstutt á milli gíra og það er ekki til los í honum. En þótt gírkassinn sé meistarasmíði þá skákar samt nýja DSG-skiptingin honum í þeim tölum sem máli skipta; þ.e.a.s. hröðun og eyðslu. Þess vegna verður forvitnilegt að fá tækifæri til að prófa bílinn með þeim búnaði. 
Sá elsti og sá yngsti
VOLKSWAGEN Golf kom fyrst fram í GTI-útfærslu árið 1976. Það er forvitnilegt að bera þann bíl saman við VW Golf GTI af fimmtu kynslóð og þar er stór munur á. Fyrir það fyrsta er nýi bíllinn rúmlega hálfum metra lengri og 13 cm breiðari en auk þess rúmum 500 kg þyngri. GTI 1976 árgerð var með 110 hestafla vél en sá nýi 200 hestafla vél og togið er nú 280 Nm að hámarki en var í fyrstu gerðinni 140 Nm. Hámarkshraði nýja bílsins er 235 km/klst en var 182 km/klst. og hröðunin er í beinskiptum GTI 7,2 sekúndur en var 9 sekúndur í 1976 árgerð. Sá gamli var með fjögurra gíra kassa en sá nýi sex gíra og bíllinn er núna á 17 tommu hjólum en var á 13 tommu. 
gugu@mbl.is
