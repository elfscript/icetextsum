Ásmundur og Guðmundur Páll Íslandsmeistarar í tvímenningi
Ásmundur Pálsson og Guðmundur Páll Arnarson sigruðu með nokkrum yfirburðum í úrslitakeppni Íslandsmótsins í tvímenningi sem fram fór um helgina. Þetta er í 10. sinn sem Ásmundur hampar þessum titili í tvímenningnum en hann vann bikarinn fyrst 1963 eða fyrir 42 árum. Guðmundur Páll hefur einnig orðið Íslandsmeistari í tvímenningi en það var 1987 og spilaði hann þá við Símon Símonarson. 
Lokastaða efstu para varð annars þessi: 
Ásmundur Pálss. - Guðm. P. Arnarson 187 
Anton Haraldss. - Sigurbjörn Haraldss. 115 
Þröstur Ingimarss. - Hermann Láruss. 109 
Bjarni H. Einarss. - Ragnar Magnússon 101 
Aðalst. Jörgensen - Sverrir Ármannss. 85 
Frímann Stefánss. - Björn Þorláksson 66 
Björn Friðrikss. - Sverrir Þórisson 60 
Bridsfélag Hafnarfjarðar
Nú er lokið vor-hraðsveitarkeppni Bridsfélags Hafnarfjarðar með öruggum sigri sveitar Einars Hallssonar, þeir urðu efstir með 1.598 stig eða 86 imp-a í plús. Í öðru sæti varð sveit Erlu Sigurjónsdóttir með 1.552 og Sveit Bryndísar Þorsteinsdóttur í þriðja sæti með 1.546. 
Bestri skor síðasta kvöldið náðu sveit Hafþórs Kristjánssonar, 559, og í öðru sæti varð sveit Hrundar Einarsdóttur með 534. 
Sviku þeir lit?
Mánudaginn 18. apríl lauk opna Borgarfjarðarmótinu í tvímenningi. Þeir félagar Siggi Tomm og Hallgrímur höfðu leitt mótið frá upphafi og höfðu 70 stiga forskot á næsta par fyrir kvöldið. Ég hafði gefið það út að það væri formsatriði að ljúka mótinu og þeir myndu vinna ef þeir svikju ekki lit. En í bridge er ekki hægt að ganga út frá neinu sem vísu. Í fjórða sæti fyrir síðasta kvöldið voru Akurnesingarnir Bjarni Guðmunds og Kalli Alfreðs, tveir sem aldrei gefast upp. Þeir fóru mikinn um kvöldið og örlögin höguðu því þannig að þessi tvö pör mættust í síðustu umferð og þá áttu Halli og Siggi 43 stig á Bjarna og Kalla. Var hægt að vinna upp þann mun? Já og gott betur því Bjarni og Kalli fengu 30 í plús og sendu Halla og Sigga í annað sætið, í fyrsta og eina skiptið í mótinu. 
Lokastaða varð eftirfarandi: 
Karl Alfreðsson - Bjarni Guðmundss. 191 
Sigurður Tómass. - Hallgr. Rögnvaldss. 184 
Lárus - Sveinbjörn - Jón Smári 156 
Þorvaldur Guðm.s. - Guðjón Guðm.s. 134 
Jón H. Einarsson - Anna Einarsdóttir 121 
Úrslit síðasta kvöldsins urðu annars sem hér segir: 
Karl Alfreðsson - Bjarni Guðmundss. 112 
Kristján Snorrason - Jón Björnsson 85 
Jón H. Einarsson - Anna Einarsdóttir 82 
Lárus Pétursson - Sveinbjörn Eyjólfsson 59 
Mótið gekk að flestu leyti vel og eru samstarfsnefndinni þökkuð góð störf.
