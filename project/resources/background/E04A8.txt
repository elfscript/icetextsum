ANNA Einarsdóttir hefur hlotið verðlaun úr Clöru Lachmanns-sjóði vegna áratuga starfs síns að málefnum norrænnar samvinnu. Anna hefur um nær þrjátíu ára skeið haft umsjón með námskeiðum Norræna félagsins í Reykjavík fyrir Norðurkollubúa og borið þungann af árlegri kynningu á íslenskum bókum og rithöfundum á sænsku bókamessunni í Gautaborg.
Clara Lachmanns-sjóður styrkir norræna samvinnu og úthlutar á hverju ári um 1,5 milljónum sænskra króna til einstaklinga, hópa, félaga og stofnana sem vilja heimsækja annað norrænt land til að kynnast menningu þeirra og störfum. Verulegur hluti þessara styrkja rennur til aðila sem vilja heimsækja Íslendinga og einnig til að kosta ferðir Íslendinga til annarra Norðurlanda. Aðrir Íslendingar sem hafa hlotið verðlaunin eru Sigurður Þórarinsson árið 1972, Sveinn Einarsson árið 1990 og Vigdís Finnbogadóttir árið 1998. 
Sveinbjörn Björnsson, fulltrúi Íslands í stjórn sjóðsins, segir Önnu vel að verðlaununum komna. «Hún hefur lagt sig svo mikið sjálf fram í öllu þessu starfi,» segir Sveinbjörn. «Hún hefur setið á bókamessunum í Svíþjóð og veitt upplýsingar um land og þjóð og bækur. Þá hefur hún unnið að kynningum á íslenskum höfundum á sýningunum, bæði rithöfundum og ljóðskáldum.» 
Anna segir afar skemmtilegt og óvænt að fá verðlaunin. «Ég þekkti til þessa sjóðs en vissi ekki að hann úthlutaði viðurkenningum, vissi bara að það er sótt um styrki þangað,» segir Anna og kveðst afskaplega stolt af þessari viðurkenningu. «Ég er líka í góðum félagsskap með þeim Sveini Einarssyni og Vigdísi Finnbogadóttur.»
