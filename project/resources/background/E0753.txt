Eftir Árna Helgason arnihelgason@mbl.is LEGÓKUBBAR eru eflaust ekki það fyrsta sem fólk tengir við kennslu en í Melaskóla er tæknilegó notað við kennslu í tæknimennt, stærðfræði og eðlisfræði með þeim árangri að nemendur eru áhugasamari en nokkru sinni fyrr um lögmál eðlisfræðinnar, forritun og ýmiskonar tæknimál. Nemendur þar hafa einnig fengið tækifæri til að hanna og smíða vélmenni. Verkefnið Gaman að læra með LEGO var ásamt sjö öðrum kennsluverkefnum í grunnskólum Reykjavíkur verðlaunað sérstaklega í gær þegar menntaráð Reykjavíkur afhenti hvatningarverðlaun grunnskólanna í fjórða sinn. 
Þrjú verkefnanna þóttu skara sérstaklega fram úr, en auk verkefnisins í Melaskóla voru verkefni í Ölduselsskóla og Hólabrekkuskóla verðlaunuð. Ölduselsskóli hlaut verðlaun fyrir verkefnið Sterkir námsmenn , en þar er góðum námsmönnum veitt tækifæri til að þroska hæfileika sína og glíma við verkefni sem dýpka skilning þeirra. Í umsögn dómnefndar sagði að verkefnið væri hluti af þróunarstarfi um breytta kennsluhætti og einstaklingsmiðað nám. «Framtíðarsýn Ölduselsskóla er að byrja strax að vinna með sterka nemendur þannig að þeir fái sífellt meira ögrandi verkefni að glíma við. Þannig má forðast skólaleiða sem getur fylgt því þegar þessir nemendur vinna verkefni undir getu. Frábært verkefni!,» sagði í rökstuðningi dómnefndar. 
Samstarf um forvarnir
Þá fékk Hólabrekkuskóli verðlaun fyrir verkefnið Samstarf til forvarna en verkefnið byggist á samstarfi skólans, ÍTR, félagsmiðstöðvarinnar Miðbergs, Þjónustumiðstöðvar Breiðholts og hverfislögreglunnar í Breiðholti. Verkefnið felur í sér að einn dag í viku er hefðbundið skólastarf brotið upp og unnið með nemendum á skólatíma með það að markmiði að styrkja félags- og samskiptafærni nemenda. Í umsögn dómnefndar sagði að um væri að ræða markvisst forvarnarverkefni og nýbreytnin væri ekki síst fólgin í því breiða samstarfi sem tekist hefur í hverfinu þar sem aðilar utan skólans taka höndum saman með skólafólkinu til að ná árangri og styðja við nemendur. 
Þessi þrjú verkefni þóttu skara fram úr og fengu skólarnir verðlaunagrip, leirlistaverk hannað af Þóru Sigurþórsdóttur. Fimm verkefni til viðbótar fengu viðurkenningu; Félagsfærniþjálfun í skólastarfi í Breiðagerðisskóla, Útikennsla í Fossvogsskóla, Vísindadagur í Rimaskóla, Myndlist er málið og Lífsleikni í Safamýrarskóla og Tónsköpun í Víkurskóla. 
Skólar, kennarar, foreldraráð og foreldrafélög geta tilnefnt verkefni til hvatningarverðlauna og bárust í ár alls 45 tilnefningar. Fimm manna dómnefnd yfirfór tilnefningarnar og valdi úr. 
Ekki fast í ramma
Stefán Jón Hafstein, formaður menntaráðs Reykjavíkurborgar, segir að tilgangurinn með þessum verðlaunum sé að vekja athygli á því sem vel er gert. «Þetta er til þess að hvetja fólk áfram, koma því inn að það sé að gera góða hluti, þeir séu eftirtektarverðir, að það sé hægt að miðla milli skóla og að fólk geti lært hvert af öðru og að koma því út í samfélagið að það sé mikilvægt starf í gangi í skólunum og það sé verið að reyna að gera góða hluti. Skólastarf er sköpunarferli og þetta fólk er virkilega að skapa og svo sannarlega ekki fast í neinum ramma,» segir Stefán og bætir við að í fyrstu hafi verið ákveðin feimni við að veita slíkar viðurkenningar, þar sem hugsanlega væri verið að stuðla að óheilbrigðri samkeppni. «Mér hefur alls ekki sýnst það vera þannig, skólastjórnir og starfsfólkið hefur fyllst metnaði fyrir hönd síns skóla. Síðan höfum við líka gert þetta 17. júní ár hvert fyrir nemendur og veitt þeim hvatningarverðlaun, sem hafa virkilega slegið í gegn. Mér finnst mikilvægt að koma því inn að það sé verið að gera góða hluti og að það sé í lagi að hrósa þeim,» segir Stefán.
