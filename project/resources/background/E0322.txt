EIÐUR Smári Guðjohnsen og félagar í Chelsea tóku enn eitt skrefið í áttina að enska meistaratitlinum í knattspyrnu þegar þeir gerðu markalaust jafntefli við Arsenal á Stamford Bridge í gærkvöldi. Þar með skilja enn 11 stig liðin að þegar þau eiga fimm leikjum ólokið og nú gæti Chelsea fagnað sigri í deildinni næsta mánudagskvöld. Til þess þarf liðið að sigra Fulham á laugardaginn og Arsenal síðan að tapa stigum gegn Tottenham á mánudag.
Robert Pires fékk tvö gullin færi til að koma Arsenal yfir á fyrstu 10 mínútum leiksins. Fyrst átti hann þrumufleyg í þverslána á marki Chelsea og skaut síðan framhjá markinu úr galopnu færi. Chelsea var síðan þrívegis nálægt því að skora, Didier Drogba tvívegis og Frank Lampard einu sinni, en í heildina séð var jafnteflið sanngjörn niðurstaða í líflegum leik sem þó bauð upp á fá marktækifæri.
Eiður Smári Guðjohnsen lék áfram á miðjunni hjá Chelsea og spilaði vel. Hann átti eitt ágætt marktækifæri en skallaði þá framhjá marki Arsenal eftir fyrirgjöf. Eiði Smára var skipt af velli þegar mínúta var eftir af uppbótartíma. 
Stórslys ef þeir verða ekki meistarar
«Við vinnum ekki meistaratitilinn í ár og við vissum það áður en við mættum til leiks. Chelsea verður meistari nema einhver sprengi staðinn í loft upp. Það þyrfti stórslys hjá Chelsea til að félagið missti af titlinum úr þessu. Chelsea verðskuldar meistaratignina, liðið hefur verið einstaklega stöðugt í leik sínum. Maður óskar alltaf sigurvegurum til hamingju, Chelsea hefur gert frábæra hluti í vetur og á svo sannarlega hrós skilið. 
Chelsea skapaði sér nokkur góð færi, en það var greinilegt að leikmenn liðsins hugsuðu fyrst og fremst um að tapa ekki leiknum. Enda voru þeir í þannig stöðu í kvöld að það var ekki þeirra að blása til sóknar. Við vorum mikið með boltann en það var erfitt að brjótast í gegn,» sagði Arsene Wenger, knattspyrnustjóri Arsenal. 
Við erum ekki orðnir meistarar ennþá
«Við erum ekki orðnir meistarar ennþá, við verðum að ljúka verkinu. En það skiptir okkur ekki öllu máli hvenær það gert, við ætlum ekki að setja of mikla pressu á okkur sjálfa í þeim efnum,» sagði Steve Clarke, aðstoðarmaður Josés Mourinhos, knattspyrnustjóra Chelsea. 
«Við lögðum hart að okkur og fengum nokkur marktækifæri. Drogba var líka tvisvar nálægt því að skora en við vörðumst vel og liðsheildin var mjög sterk hjá okkur í leiknum. Chelsea vill spila aftarlega og láta mótherjana um að vera með boltann, og við reyndum eins og við gátum að sækja að þeim en þeir vörðust mjög vel. En við höldum áfram okkar striki og reynum að ná þremur stigum í hverjum leik. Samt sem áður erum við alveg sáttir við jafntefli út úr þessum leik,» sagði Ashley Cole, bakvörður Arsenal. 
Neville og Scholes reknir af velli á Goodison Park
Gary Neville og Paul Scholes hjá Manchester United voru báðir reknir af velli þegar lið þeirra tapaði, 1:0, fyrir Everton á Goodison Park. Neville fyrir að sparka boltanum í stuðningsmenn Everton og Scholes fyrir að sparka á eftir Tim Cahill, leikmanni Everton, undir lok leiksins. Duncan Ferguson skoraði sigurmark Everton með glæsilegum skalla snemma í síðari hálfleik og lið hans er enn með undirtökin í baráttunni um fjórða sæti deildarinnar. 
«Það er ekki hægt að réttlæta gjörðir Garys. Menn sparka ekki boltanum í áhorfendur, það eiga allir að vita. Auðvitað reyna áhorfendur að æsa leikmenn upp, og það var nóg af slíku í þessum leik, en í svona aðstöðu verða menn að halda stillingu sinni,» sagði Alex Ferguson, knattspyrnustjóri Manchester United. Hann hrósaði kraftinum og baráttugleðinni í liði Everton en sagði jafnframt að leikmenn þess hefðu nýtt sér það til hins ýtrasta að dómarinn hefði verið of linur. 
*Liverpool lagði Portsmouth á útivelli, 2:1, með mörkum frá Fernando Morientes og Luis Garcia og er þremur stigum á eftir Everton en hefur leikið einum leik meira. 
*Hermann Hreiðarsson var nálægt því að tryggja Charlton sigur í markalausri viðureign gegn Aston Villa á Villa Park. Hermann átti hörkuskalla, hárfínt framhjá markstöng Villa. Hann fór af velli þremur mínútum fyrir leikslok. 
*Norwich galopnaði fallbaráttuna með ævintýralegum sigri á Newcastle, 2:1. Patrick Kluivert jafnaði fyrir Newcastle þegar ein mínúta var eftir af leiknum en Dean Ashton náði að svara fyrir Norwich og tryggja liði sínu þrjú dýrmæt stig. 
WBA náði ennfremur í gott stig á útivelli gegn Tottenham, 1:1, en Crystal Palace tapaði í Blackburn, 1:0.
