VERULEGUR verðmunur er á drykkjarföngum milli veitingahúsa. Þetta kemur fram í verðkönnun sem Samkeppnisstofnun gerði um sl. mánaðamót á drykkjarvörum í 154 veitingahúsum á höfuðborgarsvæðinu.
Í ljós kom að munur á lægsta og hæsta verði á sterku áfengi og líkjörum var á bilinu frá 79% til 150% eftir tegundum. Algengur verðmunur á lægsta og hæsta verði 33 cl bjórflösku var um eða yfir 100% en heldur minni munur var á kranabjór. 
Kaffibolli, sem seldur var nær undantekningarlaust með ábót, kostaði frá 100 kr. til 300 kr. 
Samkvæmt reglum Samkeppnisstofnunar um verðupplýsingar ber þeim sem stunda veitingarekstur að hafa uppi verðskrá á áberandi stað fyrir framan inngöngudyr þar sem fram kemur verð á algengustu vöru og þjónustu sem í boði er. 
Í þessari könnun hafði aðeins tæplega þriðjungur veitingahúsanna uppi verðskrá./28
