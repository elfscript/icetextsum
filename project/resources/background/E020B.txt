Eftir Egil Ólafsson egol@mbl.is 
Var stofnaður á grunni Stofnlánadeildarinnar
Lánasjóður landbúnaðarins er stofnun í eigu ríkisins. Hlutverk sjóðsins er að tryggja landbúnaðinum aðgang að lánsfé til fjárfestinga á hagstæðum kjörum og stuðla þannig að þróun atvinnuvegarins. Sjóðurinn var stofnaður árið 1997, en hann tók við hlutverki Stofnlánadeildar landbúnaðarins. Hjá sjóðnum starfa sjö starfsmenn. Rekstrarkostnaður hans var um 80 milljónir í fyrra. Ríkisstjórnin hefur samþykkt frumvarp Guðna Ágústssonar landbúnaðarráðherra um að leggja niður Lánasjóð landbúnaðarins. Meginástæður fyrir þessari ákvörðun eru breytingar á lánamarkaði og sú ákvörðun búnaðarþings að leggja til að hætt verði innheimtu búnaðargjalds sem runnið hefur til Lánasjóðsins. Þessar breytingar gera það að verkum að sjóðurinn getur ekki viðhaldið eigin fé sínu miðað við óbreyttar forsendur.
Eftir að bankarnir fóru að bjóða lán til fasteignakaupa hafa langtímavextir í landinu lækkað mikið. Bændum eins og öðrum bjóðast í því í dag mun betri lánskjör en í boði voru fyrir t.d. einu ári. Þrátt fyrir það hafa uppgreiðslur lána hjá Lánasjóði landbúnaðarins stóraukist. Í fyrra námu uppgreiðslur hjá sjóðnum 821 milljón, þar af 627 milljónir sem ekki er hægt að skýra með ástæðum eins og jarðsölu eða öðrum eðlilegum ástæðum. Árið 2003 námu uppgreiðslurnar 69 milljónum. Þessi þróun hefur haldið áfram á þessu ári. Á fyrstu tveimur mánuðum ársins námu uppgreiðslurnar um 280 milljónum. Í fyrra drógust lánveitingar sjóðsins saman um 11%. 
Bændur hafa greitt um 140 milljónir í búnaðargjald
Bændur hafa um áratugaskeið greitt hluta af búnaðargjaldi til Lánasjóðs landbúnaðarins og forvera hans Stofnlánasjóðs landbúnaðarins. Upphaflega hugsunin var sú að ungir bændur, sem eru að hefja búskap eða fjárfesta, ættu kost á lánsfé á hagstæðum kjörum og landbúnaðurinn ætti sameiginlega að taka þátt í að bjóða þessi kjör. Þessar greiðslur voru lækkaðar fyrir nokkrum árum. Á síðasta búnaðarþingi var samþykkt ályktun þess efnis að hætta eigi innheimtu búnaðargjalds sem renni til Lánasjóðsins, en þessi hluti gjaldsins hefur numið um 140 milljónum á ári. 
Eysteinn Jónsson, aðstoðarmaður landbúnaðarráðherra, átti sæti í starfshópi sem hefur verið með málefni Lánasjóðsins til skoðunar. Hann segir ljóst að starfsumhverfi sjóðsins sé breytt og hann geti ekki, miðað við óbreyttar forsendur, viðhaldið eigið fé sínu eins og honum ber lagaskylda að gera. 
Neikvæðir vextir
Eysteinn bendir á að Lánasjóðurinn fjármagni útlán sín með skuldabréfum sem beri 6,05% vexti með ríkisábyrgðargjaldi. Sjóðurinn sé hins vegar að lána bændum peninga á 4,62% vöxtum að meðaltali. Vextirnir séu því neikvæðir. Fram að þessu hafi hann verið fjármagnaður að stærstum hluta með búnaðargjaldi. Breytingar séu því óhjákvæmilegar þegar bændur hafi lýst andstöðu við að halda áfram að greiða gjaldið í sjóðinn. 
Jón Bjarnason, alþingismaður VG, lýsir í Bændablaðinu, sem kom út í vikunni, andstöðu við áform um að leggja sjóðinn niður og bendir á að reyna ætti að endursemja um kjör á þeim lánum sem sjóðurinn fjármagnar útlán sín með. Eysteinn segir að þessi leið sé í reynd ekki fær. Um sé að ræða skuldabréf með ríkisábyrgð sem séu óuppgreiðanleg. Bréfin séu í eigu ýmissa aðila, aðallega lífeyrissjóða. Sjóðurinn sé í allt annarri stöðu en t.d. Spölur sem nýlega endurfjármagnaði lán sín, en í lánaskilmálum Spalar var ákvæði um uppgreiðslu lánanna sem Spölur nýtti sér. 
Eigið fé Lánasjóðs landbúnaðarins er um 3,3 milljarðar króna. Samkvæmt frumvarpi landbúnaðarráðherra er gert ráð fyrir að sjóðurinn verði seldur og söluandvirðið renni inn í Lífeyrissjóð bænda, en staða hans hefur lengi verið tiltölulega veik. Miðað er við að sjóðurinn verði lagður niður um næstu áramót. 
Þeir sem andmælt hafa tillögu um að Lánasjóðurinn verði lagður niður hafa bent á að þó að bændur eigi núna kost á lánsfé á hagstæðum kjörum sé ekki víst að svo verði um alla framtíð. Ekki sé heldur víst að bankarnir hafi mikinn áhuga á að lána bændum í byggðum sem standa höllum fæti. 
Eysteinn segir rétt að þó að bankarnir séu að bjóða bændum hagstæð lánskjör sé ekki víst að allir bændur og allar búgreinar standi jafnvel að vígi. Hann nefnir t.d. loðdýrabændur. Það sé ríkisstjórnarinnar og Alþingis að fjalla um hvernig beri að taka því. 
Eysteinn segist ekki treysta sér til að svara því hvað gæti fengist fyrir Lánasjóðinn, en hann segist hins vegar vera fullviss um að áhugi sé hjá bönkunum á að eignast hann. Bændur séu skilvísir greiðendur og á bak við lánin séu yfirleitt traust veð sem eru jarðir, en jarðarverð hefur farið hækkandi. 
Ráðstöfun búnaðargjalds er ákveðin með lögum, en ekki liggur annað fyrir en að fjármunir sem bændur hafa greitt í gegnum búnaðargjald til Lánasjóðsins verði í framtíðinni eftir hjá bændum.
