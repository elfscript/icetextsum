Ósátt við fréttaflutning
Á dögunum birti DV frásögn af öldruðum manni sem var rænt frá Dvalarheimili aldraðra á Kumbaravogi.
Enn og aftur láta DV-menn hafa sig að fíflum og borga fyrir góða forsíðufrétt að þeirra mati. Áður en svona fréttir eru birtar ætti að mínu mati að kanna uppruna og ferilskrá fréttaritara. 
Ég þekki vel til Kumbaravogs og fréttaflutningur í DV um mataræði og lélegan aðbúnað er tómt bull. Ég hef sjálf starfað á Kumbaravogi um tíma og mætti alltaf síðast í mat og þar var alltaf nægur matur á borðum. Kaffi og meðlæti er ávallt á borðum fyrir aðstandendur, á hvaða tíma dags sem er. Ég er ósátt við svona fréttaflutning og alfarið á móti því að DV geti tekið sakamenn inn á forsíður sínar og gert þá að einhverjum bjargvættum, allir sem þekkja til þess máls vita hvernig þessum málum er háttað. Gamli maðurinn var féþúfa þeirra sem DV vitnaði í. Ég persónulega kann ekki að meta svona fréttaflutning þar sem ég veit að vel er gert við dvalarheimilisgesti og vísa svona rógi alfarið á bug. 
G. Erna Halldórsdóttir, 
160146-3709. 
Góð grein um eldri borgara
FÖSTUDAGINN 8. apríl birtist grein í Morgunblaðinu eftir Gunnar Örn Erlingsson sem hann nefndi Umburðarlyndi og virðing gagnvart eldri borgurum. Tekur hann þar fyrir umræður um kjör og réttindi eldri borgara. 
Ég sem eldri borgari tek svo sannarlega undir hans orð og er honum þakklát fyrir þessi skrif. 
Ellilífeyrisþegi. 
Ótrúleg hækkun
ÉG hef í nokkur ár þurft að taka inn barnamagnyl 100 mg og var það selt í 100 stk. pakkningum. Í haust var hætt að selja þetta barnamagnyl, sem kostaði á milli 200 og 300 kr. Þess í stað var farið að selja hjartamagnyl 75 mg 50 töflur í boxi sem eru framleiddar af Actavis. Það hefur heldur betur hækkað í verði því verðið er komið upp í 481 kr. á þessu hjartamagnyli. 
Ég hef heyrt ýmsar skýringar á þessu eins og t.d. lítill markaður, en þessar töflur fást ódýrari erlendis. Veit ég um konu sem kom frá Bandaríkjunum nýverið og þar hafði hún keypt 365 töflu box á 360 kr. 
Þar kostar taflan sem sagt eina krónu en hér kostar hún 9,65 kr. Tel ég að heilbrigðisyfirvöld ættu að athuga þessa verðlagningu því mér finnst þetta mikill munur. 
Spörfugl.
