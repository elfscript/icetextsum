SJÓNVARPIÐ sýnir mynd um franska Nóbelsverðlaunahafann og heimspekinginn Albert Camus. Hann hlaut meiri gagnrýni en lof meðan hann lifði, ekki síst frá Jean-Paul Sartre og öðrum existensíalískum höfundum, en hann dró sjálfur afstöðu sína til lífsins saman í þrjú orð: Uppreisn, ástríða og frelsi.
Það er Ciaran Hinds sem fer með hlutverk Alberts Camus í myndinni. Catherine McCormack leikur blaðamanninn Cathy sem tekur viðtal við Camus og verður seinna ástkona hans og Stephen Berkoff leikur eins konar tákngerving þess fasisma, fordæmingar og hræsni sem Camus hafði ímugust á. Peter Sinclair kvikmyndaði og leikstjóri er Jack Bond. Albert Camus er á dagskrá Sjónvarpsins kl. 22.40.
