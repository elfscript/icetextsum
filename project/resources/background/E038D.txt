Mósambík er stórt land í suðaustanverðri Afríku með um 17-18 milljónir íbúa. Það er tæplega átta sinnum stærra en Ísland. Höfuðborgin, Mapútó, er syðst í landinu, stutt frá landamærum S-Afríku og Svasílands. Mósambík er eitt af fátækustu löndum heims og hafa Íslendingar veitt landinu þróunaraðstoð síðan 1996. 
Í Mósambík eru ævilíkur við fæðingu um 40 ár og er því spáð að sú tala fari lækkandi vegna alnæmis. Fjöldi munaðarlausra barna vex að sama skapi. Oft tekur fjölskyldan að sér börn látinna ættingja, en stundum eru aðstæður þannig að það er ekki mögulegt og þá eru börnin illa á vegi stödd. Samfélagshjálp er lítil og fjölskyldan er sú eining sem fólk reiðir sig á. Munaðarleysingjaheimili eru rekin bæði af sveitarfélögunum og alþjóðlegum hjálparsamtökum. Þar eru aðstæður erfiðar vegna fjölda barna og allsleysis sem þessar stofnanir búa við. 
Þrjú þorp í Mósambík
Ég bjó í Mósambík í rúmlega tvö ár, frá 2001 til 2003, en eiginmaður minn starfaði þar á vegum Þróunarsamvinnustofnunar Íslands. Fljótlega eftir komuna til landsins fékk ég áhuga á því að styrkja barn í SOS-barnaþorpi. SOS-hreyfingin starfrækir þrjú þorp í Mósambík og er að reisa það fjórða. Nærtækt var að styðja barn í SOS-þorpinu í Mapútó en þar vorum við búsett. Ég hafði samband við skrifstofu samtakanna á Íslandi og gekk hratt og vel fyrir sig að úthluta mér styrktarbarni. 
SOS-barnaþorpin eru alheimssamtök sem hafa það að markmiði að hjálpa munaðarlausum og yfirgefnum börnum án tillits til þjóðernis, stjórnarfars, kynþátta og trúarbragða. Þau starfrækja um 440 þorp víðsvegar um heiminn. Í tengslum við þorpin starfa 1.100 leikskólar, skólar, félagsmiðstöðvar, heilsugæslustöðvar og aðrar stofnanir sem þjóna jafnframt íbúum í nágrenninu. Þau tengja þannig barnaþorpin við samfélagið og koma að ómetanlegu gagni, því þar sem barnaþorpin eru staðsett er oftast mikill skortur á samfélagslegri þjónustu. Samtökin starfa í 131 landi sem flest teljast til þróunarlanda. Þessi starfsemi er undir ströngu fjárhagslegu eftirliti til að tryggja að framlögin skili sér til þeirra sem aðstoðin er ætluð. Til marks um það traust sem samtökin njóta má benda á að NORAD (norska þróunarstofnunin) hefur nýlega samþykkt myndarlegt fjárframlag til uppbyggingar skóla og félagsmiðstöðva á vegum SOS-barnaþorpanna, en til þess þurftu SOS-samtökin að standast ítarlega úttekt. 
Heimili Julietu
SOS-barnaþorpið í Mapútó er í úthverfi og hefur til umráða stórt afgirt svæði. Þar hafa verið reist tólf fjölskylduhús og skóli sem þjónar 800 börnum úr þorpinu og hverfinu í kring. Skólinn bætti úr brýnni þörf því áður en hann var reistur var enginn skóli í þessu hverfi. Innan þorpsins er einnig rekinn leikskóli fyrir 70-80 börn, lítil heilsugæsla og saumaskóli. 
Styrktarbarnið mitt er stúlka sem heitir Julieta. Ég heimsótti hana oft og kynntist ágætlega bæði börnunum og starfseminni innan þorpsins. Í hverju húsi búa 10-12 börn ásamt «mömmu» sem hefur fengið uppfræðslu og þjálfun til að sjá um heimilið og ganga börnunum í móður stað. Mamman býr í þorpinu og fær frí einungis eina helgi í mánuði. Auk hennar er starfandi á heimilinu «frænka» sem aðstoðar við umönnun barnanna og leysir móðurina af í fríum. Mér kom þetta fyrirkomulag mjög vel fyrir sjónir og var augljóst að börnunum leið vel og þau voru í góðu jafnvægi. 
Í húsi Julietu eru börnin á aldrinum tveggja til tólf ára. Venjulega fór ég í heimsókn á laugardögum því á öðrum dögum eru börnin ýmist í skólanum eða á barnaheimilinu. Ekki var við annað komandi en að þiggja veitingar, helst bæði smáhressingu þegar ég kom og borða síðan með fjölskyldunni en Mósambíkar eru mjög gestrisnir. Í fyrstu voru börnin feimin en eftir því sem ég kom oftar kynntist ég þeim betur og kom þá í ljós að þau voru mjög samrýnd og heguðu sér eins og venjuleg systkini. Það var ánægjulegt að sjá hvernig þau gátu leikið sér saman án þess að hafa nokkur leikföng og varð mér oft hugsað til allsnægtanna sem börn búa við hér á Íslandi. 
Húsið er mjög látlaust en hreinlegt og taka börnin mikinn þátt í heimilisstörfunum. Börnin virtust hraust og var mér sagt að þau yrðu nánast aldrei veik og fengju mjög sjaldan malaríu en það er sá sjúkdómur sem leggur flesta Mósambíka að velli. Til þess að halda niðri moskítóflugunum, sem bera malaríuna, er húsið og umhverfið úðað reglulega. Góða heilsu barnanna má sjálfsagt líka þakka góðu mataræði. Til gamans spurði ég um matseðil vikunnar en hann er í föstum skorðum og virtist mér samsetningin miðast við það að hafa fæðið sem fjölbreyttast. 
Börnin búa í fjölskylduhúsinu þar til þau eru 15-16 ára gömul en þá flytja drengirnir í húsnæði fyrir utan þorpið. Stúlkurnar flytja aftur á móti saman í sér hús innan þorpsins. Eftir að unglingarnir flytja fá þeir fasta fjárhæð til framfærslu sem þeir ráðstafa sjálfir. Þetta er liður í því að búa börnin undir að lifa sjálfstæðu lífi. Þau njóta áfram stuðnings frá þorpinu þangað til þau hafa lokið námi og geta staðið á eigin fótum. 
Áhrif á samfélagið
Kynni mín af SOS-barnaþorpinu í Mapútó voru mjög jákvæð og vil ég hvetja sem flesta til að styrkja barn í slíku þorpi eða með því að styðja önnur hjálparsamtök. Þörfin er mikil og fer vaxandi. Ekki má gleyma samfélagslegum áhrifum þessa stuðnings, en við SOS-þorpin starfar fjöldi manns og hefur hver og einn fyrir fjölskyldu að sjá. Auk þess gegna þorpin mikilvægu hlutverki í sambandi við menntun og heilsugæslu, sem skilar sér út í þjóðfélagið. 
Við Íslendingar erum rík þjóð og munar flesta ekkert um að greiða mánaðarlega lága fjárhæð til hjálparstarfs. Þótt upphæðin sé ekki há getur stuðningurinn skipt sköpum fyrir menntun og framtíð barns í þróunarlandi. Höfundur er lyfjafræðingur.
