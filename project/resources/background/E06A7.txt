Eftir Silju Björk Huldudóttur silja@mbl.is RÚMLEGA 300 fleiri umsóknir bárust fyrir leyfi til veiða á hreindýrum í ár samanborið við í fyrra. Að sögn Jóhanns G. Gunnarssonar, starfsmanns veiðistjórnunarsviðs Umhverfisstofnunar á Egilsstöðum, höfðu í gær borist á bilinu 1.980-1.990 umsóknir um veiðileyfi, en umsóknarfrestur rann út á miðnætti 14. febrúar sl. og því gætu einhverjar umsóknir enn verið ókomnar í pósti séu þær með réttan dagstimpil. Í fyrra voru umsóknir alls 1.670 og hljóðaði kvótinn þá upp á 800 dýr en kvótinn í ár er 909 dýr, auk hreindýrakálfa, sem fylgja felldum kúm en þá skal fella sé þess kostur. Alls segir Jóhann hreindýrastofninn vera um 3.500 dýr um þessar mundir.
Að sögn Jóhanns verður farið í gegnum umsóknirnar á næstu dögum til að kanna hvort veiðimenn hafi tilskilin réttindi á vopn sem skjóta má hreindýr með og síðan verði dregið úr umsóknum nk. sunnudagskvöld kl. 20. Fer útdrátturinn fram í húsnæði Fræðaseturs Austurlands á Egilsstöðum, en fjarfundarbúnaður verður notaður til þess að hægt verði að horfa á úrtdráttinn í beinni útsendingu í húsnæði Umhverfisstofnunar á Suðurlandsbraut í Reykjavík þar sem áhugasamir geta fylgst með. Umsækjendur fá síðan upplýsingar um niðurstöðu umsókna eftir helgi. 
Að sögn Jóhanns hefur verið stigvaxandi fjölgun á leyfum til veiða á hreindýrum síðustu ár og ljóst að færri fá leyfi en vilja. Spurður hvort hann kunni einhverja skýringu á vinsældum hreindýraveiða segir Jóhann veiðarnar bæði spyrjast vel út auk þess sem svo virðist vera að prófi fólk einu sinni að veiða hreindýr langi það til þess aftur. Spurður hvort rjúpnaveiðibannið á sínum tíma hafi orðið til þess að fjölga hreindýraveiðimönnum svarar Jóhann: «Við héldum að það gæti verið ein af ástæðunum, en nú þegar aftur er heimilt að veiða rjúpur sjáum við alls ekki minni eftirspurn eftir leyfum til að veiða hreindýr,» og bendir á að mikill fjöldi umsækjenda sé veiðimenn sem séu að koma nýir inn. 
Veiðitímabilið í ár stendur frá 15. júlí til 15. ágúst. Heimilt er að skjóta tarfa allan þann tíma, en kýr má ekki byrja að veiða fyrr en 1. ágúst.
