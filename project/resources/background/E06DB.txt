TAP VARÐ á rekstri Flögu Group árið 2005 og nam tap fyrirtækisins eftir skatta og fjármagnsliði rúmum 1,4 milljónum bandaríkjadala, eða um 90 milljónum króna á gengi gærdagsins, en 70 þúsund dala hagnaður varð á rekstri félagsins árið 2004. 
Tekjur ársins 2005 námu 34,7 milljónum dala í samanburði við 26,4 milljónir dala árið áður. Framlegð rekstrartekna var 61%, samanborið við 60% árið á undan. 
Tekjur á fjórða ársfjórðungi voru um 9 milljónir dala samanborið við 8,6 milljónir á sama tíma árið 2004 og tap á fjórðungnum nam 1,2 milljónum dala, samanborið við 323 þúsund dala hagnað á sama tíma árið áður. 
Skipulagsbreytingar
Í fréttatilkynningu segir að stærstur hluti tapsins á árinu sé til kominn vegna skipulagsbreytinga sem gerðar voru hjá Medcare á árinu, en gjaldfærðar voru á fjórða ársfjórðungi. Kostnaðurinn nam alls 2,5 milljónum dala og af þeirri upphæð er 2,1 milljón sérgreind í reikningum félagsins en 400 þúsund dalir gjaldfærðir meðal reglulegra gjaldaliða. Áætlaður áfallinn kostnaður nam alls 1,9 milljónum af heildarupphæðinni. Í fréttatilkynningu segir að reiknað sé með viðbótar gjaldfærslu að upphæð um það bil 500 þúsund dalir á fyrsta fjórðungi ársins 2006, sem rekja megi til skörunar á starfsfólki á fjórðungnum. Gert er ráð fyrir að kostnaður vegna skipulagsbreytinganna skili sér á einu ári, og segir í tilkynningu að jákvæðra áhrifa breytinganna sé þegar farið að gæta. 
Heildareignir í árslok 2005 námu 61,8 milljónum bandaríkjadala, sem er aukning um 4,7 milljónir dala frá ársbyrjun. Aukninguna má rekja til 5 milljóna dala hækkun á hlutafé félagsins vegna árangurstengdrar greiðslu fyrir hluta af kaupverði bandaríska félagsins SleepTech. 
Nýjar höfuðstöðvar Medcare
Hvað varðar framtíðarhorfur segir í tilkynningunni að útlit sé gott fyrir langtíma arðsemi SleepTech og Medcare og að tekjuaukning samstæðunnar muni halda áfram á þessu ári. Þá segir að úthýsing framleiðslu hafi gengið vel og sé að mestu lokið og muni nýr framleiðandi yfirtaka framleiðsluna endanlega fyrir lok febrúar. Nýjar höfuðstöðvar Medcare í Denver Colorado munu verða opnaðar um miðjan mars en þar verður fjármálaþjónusta, sala, þjónusta og þróun vélbúnaðar staðsett. 
bjarni@mbl.is
