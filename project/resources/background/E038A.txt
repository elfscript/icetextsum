Silvio Berlusconi, forsætisráðherra Ítalíu, birti ráðherralista nýrrar samsteypustjórnar sinnar gær og var búist við að þeir myndu sverja embættiseið síðdegis. Virðist því sem lokið sé erfiðustu stjórnarkreppu sem Berlusconi hefur lent í síðan hann tók við stjórnartaumunum 2001.
Ráðherrahópurinn er að miklu leyti sá sami og var en Giulio Tremonti, fyrrverandi efnahagsmálaráðherra og náinn samstarfsmaður Berlusconis, kemur aftur í stjórnina. Verður hann aðstoðarforsætisráðherra. Berlusconi sagði af sér á miðvikudag en fékk nýtt stjórnarmyndunarumboð hjá Carlo Azeglio Ciampi forseta á föstudag. 
Berlusconi hefur setið lengur samfleytt en nokkur annar forsætisráðherra á Ítalíu síðan í lok seinni heimsstyrjaldar. Næstu þingkosningar eiga að verða ekki síðar en 2006 en flokkur Berlusconis, Forza Italia, stendur illa í könnunum. Er stjórnarandstöðu vinstrimanna spáð sigri ef kosið væri núna.
