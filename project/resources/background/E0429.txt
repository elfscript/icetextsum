Menningardagar að vori verða haldnir á Fljótsdalshéraði dagana 30. apríl til 15. maí nk. 
Í fréttatilkynningu frá Menningarnefnd Fljótsdalshéraðs segir að mikið verði um að vera í menningarlífinu þessa daga og fólk hvatt til að mæta á hina margvíslegu viðburði og taka börnin sín með. Boðið er upp á fjölbreytta dagskrá flesta daga og má þar nefna óperusýningu á vegum Tónlistaskóla Austur-Héraðs, tónleika tónlistaskólanna á Héraði, leiksýningu Leikfélags Fljótsdalshéraðs, upplestur fyrir börn og fullorðna og margt fleira. 
Vakin er sérstök athygli á Listasmiðjunni List án landamæra, en hún er öllum opin og unnið er í samvinnu við Svæðisskrifstofu málefna fatlaðra. Listakonurnar Ólöf Bragadóttir og Svandís Egilsdóttir munu sjá um listasmiðjuna. Jafnframt er fólk hvatt til að hreyfa sig á menningardögum og taka þátt í þeim gönguferðum sem í boði eru og auðvitað hjóla í vinnuna.
