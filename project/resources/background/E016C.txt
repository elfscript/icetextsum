RARIK hefur tekið tilboði Íslenskra aðalverktaka (ÍAV) hf. í byggingarhluta fyrir stækkun Lagarfossvirkjunar. Tilboð ÍAV er 75,3% af kostnaðaráætlun. 
Verkefnið felur í sér stækkun stöðvarhúss til norðurs, nýtt inntak norðan við það sem fyrir er og þrýstivatnsstokk á milli nýja inntaksins og stöðvarhússviðbyggingar. 
Ennfremur rýmkun aðrennslisskurðar með tilheyrandi vatnsvarnarvirkjum og stíflugerð, ásamt öðrum tengdum verkum sem falla undir verksamning. 
Fimm tilboð
Alls bárust fimm tilboð í verkið. Keflavíkurverktakar og Héraðsverk buðu 597,9 milljónir eða 53,7% af kostnaðaráætlun, ÍAV buðu 838,3 milljónir, (75,3%), Ístak hf. bauð 853,8 milljónir, (76,7%), Spöng ehf. 968 milljónir, (87%) og Arnarfell ehf. 971,6 milljónir, (87,3%). Kostnaðaráætlun ráðgjafa og RARIK var 1112,7 milljónir króna. 
Ljúka á framkvæmdum árið 2007
Verkfræðistofa Sigurðar Thoroddsen hf. fór yfir tilboðin með RARIK og hélt fyrst fundi með lægstbjóðendum, Keflavíkurverktökum og Héraðsverki, sem féllu frá sínu tilboði. Í kjölfarið var fundað með ÍAV og náðist fljótlega samkomulag sem leiddi til þess að tilboði ÍAV var tekið. 
Gert er ráð fyrir að framkvæmdir hefjist í þessum mánuði og verði lokið í maí árið 2007.
