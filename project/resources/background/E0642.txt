HÉRAÐSDÓMUR Austurlands sýknaði í gær tvo Letta, sem unnu fyrir GT verktaka við Kárahnjúka, af ákærum að hafa starfað hér á landi án atvinnuleyfis. Komst dómurinn m.a. að þeirri niðurstöðu að þeir, líkt og aðrir ríkisborgarar frá hinum nýju aðildarríkjum Evrópusambandsins, hefðu heimild til að koma til landsins og starfa hér í allt að þrjá mánuði frá komudegi, án sérstaks leyfis. Þá hefðu mennirnir verið launþegar hjá Vislande og því ekki þurft atvinnuleyfi.
Þetta er í fyrsta skipti sem íslenskur dómstóll dæmir í máli vegna þjónustusamnings við fyrirtæki frá einu af nýju aðildarríkjunum. Mennirnir komu hingað til lands í byrjun febrúar 2005 fyrir milligöngu Vislande sem er lettnesk starfsmannaleiga, og störfuðu þeir sem rútubílstjórar fyrir GT verktaka þar til þeim var gert að hætta störfum 11. apríl sl. 
Fljótlega eftir komuna gerði Vinnumálastofnun athugasemdir við störf þeirra og var málið tekið til rannsóknar hjá lögreglunni á Seyðisfirði. Við yfirheyrslur sögðust mennirnir hafa gert samning við Vislander um að þeir myndu leigja rútur af fyrirtækinu og keyra þær fyrir GT verktaka og að þeir litu á sig sem e.k. verktaka. Þessum framburði breyttu þeir fyrir dómi og sögðust þá vera launþegar hjá Vislande. Þeir höfðu í upphafi ekki undirritaða samninga um kaup og kjör. 
Fyrir dómi sagði annar Lettinn að hann hefði upphaflega samið um að fá greidda 1.300 lats á mánuði, jafnvirði um 156.000 íslenskra króna og að hann yrði verktaki. Hann hefði hins vegar frekar viljað vera launþegi hjá Vislande en það hefði m.a. haft í för með sér að hann þyrfti ekki að leigja rútuna eða greiða fyrir fæði og uppihald. Um það hefði verið samið að laun hans yrðu 750 krónur á tímann í dagvinnu og 1.350 krónur í yfirvinnu. Það að hann yrði launþegi hefði verið ákveðið eftir að lögregluskýrslan var tekin af honum. 
Forsvarsmaður GT verktaka sagði að sér væri ekki kunnugt um annað en að í gildi væru samningar milli Vislande og mannanna þó að hann þekkti ekki efni þeirra. Þá væru rúturnar í eigu GT verktaka en ekki Vislande. Varðandi samninga um leigu á rútum o.fl. sagði hann að þeir væru einungis hugmyndir en hefðu ekki verið samþykktir af fyrirtækinu. Þetta staðfesti forsvarsmaður Vislande. 
Fram kemur í dómnum að þjónustusamningur milli GT verktaka og Vislande var undirritaður 29. mars, tæplega tveimur mánuðum eftir að mennirnir komu til landsins. Skýringin á því að samningurinn var ekki tilbúinn fyrr var sögð sú að samningurinn hefði verið í vinnslu og dregist hefði að skrifa undir. 
Lettland varð, eins og önnur ný aðildarríki ESB, aðili að Evrópska efnahagssvæðinu með samningi um stækkun þess sem tók gildi 1. maí 2004. Í stækkunarsamningnum er kveðið á um heimild til að beita sérstökum aðlögunaráhrifum sem varða frjálsa för launafólks frá nýju ríkjunum, að Möltu og Kýpur undanskildum. Í því skyni var sett bráðabirgðaákvæði í lög um heimild EES-borgara til dvalar hér á landi í sex mánuði án leyfis ef hann er í atvinnuleit, ekki um launþega frá hinum nýju aðildarríkjum. 
Þurfa ekki leyfi
Í dómnum segir að samkvæmt lögum megi útlendingur sem fellur undir EES-samninginn koma til landsins án sérstaks leyfis og dveljast hér á landi í allt að þrjá mánuði, eða allt að sex mánuði ef hann er í atvinnuleit. Bráðabirgðaákvæðið fresti þó aðeins hluta af réttindum borgara hinna nýju ríkja, þ.á m. Lettlands og kemst dómurinn að þeirri niðurstöðu að þeim sé heimilt að koma til landsins án sérstaks leyfis og starfa í þrjá mánuði. 
Dómurinn komst ennfremur að þeirri niðurstöðu að sömu reglur giltu um rétt allra borgara á EES til að starfa hér tímabundið vegna þjónustuviðskipta. Varðandi ráðningarsamband milli Lettanna tveggja og Vislande segir í dómnum að ákæruvaldinu hefði ekki tekist að hnekkja framburði forsvarsmanns Vislande að þeir hefðu verið launþegar hjá fyrirtækinu. Dómurinn komst því að þeirri niðurstöðu að Lettarnir hefðu ekki þurft að afla sér atvinnuleyfis til að mega starfa hér í þrjá mánuði. 
Þorgerður Erlendsdóttir kvað upp dóminn. Helgi Jensson sótti málið f.h. sýslumannsins á Seyðisfirði og Sveinn Andri Sveinsson hrl. var mönnunum til varnar. 
«Algjörlega nýr flötur á málinu»
SVEINN Andri Sveinsson hrl., verjandi Lettanna tveggja og lögmaður Vislande hér á landi, segir að dómurinn marki tímamót. Dómurinn taki af allan vafa um að ef um þjónustusamning sé að ræða við fyrirtæki í öðru EES-ríki, þá gildi sömu lög fyrir fyrirtæki frá hinum nýju aðildarríkjum ESB. Þá sýni dómurinn fram á að borgarar frá þessum nýju ríkjum geti starfað hér á landi í þrjá mánuði án sérstaks leyfis. «Þetta er algjörlega nýr flötur á málinu, þetta eru tímamótin,» segir hann.
Sveinn Andri segir alveg ljóst að dómur Héraðsdóms Austurlands væri áfellisdómur yfir réttarfarinu á Suðurlandi. Á Suðurlandi hafi mál þriggja Letta sem dæmdir voru fyrir að vinna hér á landi með ólögmætum hætti, verið nákvæmlega eins vaxið. Það mál hefði á hinn bóginn ekki verið rannsakað til hlítar, líkt og gert hefði verið á Austurlandi, en ákæruvaldinu sé skylt að halda öllu til haga, jafnt því sem horfir til sýknu eða sakfellis. Sýslumaðurinn hefði keyrt málið í gegn og ekki látið Lettana vita af því að hann hefði verið tilbúinn til að taka að sér vörn þeirra, og þar sem Lettunum hefði verið sagt að það væri dýrt að fá sér verjanda hefðu þeir ákveðið að hafna því.
