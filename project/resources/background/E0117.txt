Stærsti sígarettuframleiðandi í Bandaríkjunum, fyrirtækið Philip Morris, kynnti í vikunni áætlun um að reisa rannsóknastöð í borginni Richmond í Virginíu og á þar að leita leiða til að draga úr hættunni af reykingum. Stöðin mun kosta um 300 milljónir dollara eða sem svarar rúmum 18 milljörðum króna.
Aðalstöðvar Philip Morris og stærsta sígarettuverksmiðjan eru skammt frá fyrirhugaðri rannsóknastöð. Virgíníuríki bauð Philip Morris ýmis fríðindi til að tryggja að stöðin yrði reist þar og eru fríðindin talin vera jafnvirði um 15 milljóna dollara. Um 500 manns munu fá vinnu við stöðina sem verður í miklum rannsóknagarði á sviði líftækni í miðborginni. 
«Undanfarinn áratug hefur Philip Morris í Bandaríkjunum varið umtalsverðu fé til vísindarannsókna, þróunar nýrra framleiðsluvara og markaðssetningar sem geta tekið á tjóninu sem reykingar valda,» sagði John R. Nelson, yfirmaður framkvæmda og tæknirannsókna hjá fyrirtækinu. «Þetta er enn eitt skrefið á þeirri braut.»
