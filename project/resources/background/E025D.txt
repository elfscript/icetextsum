Þýskur blaðamaður, Ulrich Greiner, var á ferð hér á landi fyrir skömmu ásamt fleiri blaðamönnum í tengslum við Food and Fun-hátíðina en hann er menningarritstjóri Die Zeit. Hafði hann í æsku lesið Nonnabækurnar og heillast af landi og þjóð í kjölfarið. Hann brá sér því norður til Akureyrar á æskuslóðir Nonna. Ulrich heimsótti Nonnahús og hitti þar konur úr Zontaklúbbi Akureyrar sem reka safnið. Hann gekk síðan um Nonnaslóð í fylgd safnvarðar og heimsótti prestshjónin á Möðruvöllum í Hörgárdal, en þar fæddist Nonni fyrir hartnær 150 árum. Nú fyrir nokkru birtist síðan löng grein í Die Zeit þar sem Ulrich fjallar um Nonna og heimkynni hans. Þrátt fyrir að 92 ár séu liðin frá því að fyrsta Nonnabókin kom út í Þýskalandi heldur Nonni áfram að kynna landið sitt og laða hingað fólk sem heillast hefur af landinu við lestur bókanna.
