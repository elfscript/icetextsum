NOKKUR umræða hefur skapast undanfarnar vikur um hvort óbeinar reykingar séu hættulegar heilsu manna. 
Í þeirri umræðu hafa komið fram þau sjónarmið að það sé mönnum hættulaust að dvelja í reykjarkófi svo fremi sem þeir haldi ekki sjálfir um og sjúgi vindlinginn sem reyknum veldur. Í ljósi þessarar sérkennilegu röksemdafærslu er fróðlegt að rifja upp samantekt og niðurstöðu umfangsmestu rannsóknavinnu sem fram hefur farið um þetta efni og kynnt var á vegum California Environmental Protection Agency í Bandaríkjunum árið 1997. 
Niðurstaða skýrslunnar var að sannað væri að óbeinar reykingar tengdust meðal annars: lágri fæðingarþyngd barna, vöggudauða, öndunarfærasýkingum í börnum, astma í börnum, ertingu í augum og öndunarfærum fullorðinna, eyrnasýkingum í börnum, lungnakrabbameini, krabbameini í nefholi, dauðsföllum vegna hjartasjúkdóma og kransæðasjúkdómi. 
Þá voru taldar líkur til að tengsl væru milli óbeinna reykinga og fósturláts, skertrar lungnastarfsemi og krabbameins í leghálsi. 
Þeim sem hafa áhuga á að kynna sér efni skýrslunnar til hlítar er bent á eftirfarandi vefslóð: http://www.oehha.org. 
SIGURÐUR BÖÐVARSSON, 
læknir á lyflækninga- 
deild krabbameina, 
Landspítala - háskólasjúkrahúsi. 
Frá Sigurði Böðvarssyni:
