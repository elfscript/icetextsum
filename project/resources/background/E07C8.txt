SUNNUDAGINN 26. febrúar kl. 16 bjóða Suðsuðvestur og Sigríður Ólafsdóttir myndlistarmaður til listamannsspjalls, en þetta er síðasta helgi sýningar hennar.
Sigríður talar um verk sín og sýninguna er nefnist «Málaðar myndir af fólki». Eins og titillinn ber með sér er um að ræða mannamyndir og er vísað til hefðbundins uppruna verkanna í portrett-málverkum. Fyrirmyndirnar eru fólk úr nánasta umhverfi listamannsins, fjölskyldan, vinir og aðrir sem Sigríður hefur samskipti við. Hún vinnur úr hverju viðfangsefni til þrautar og málar hverja fyrirmynd hvað eftir annað til að ná fram ákveðnu ferli þar sem nánd viðfangsefnisins víkur smám saman fyrir yfirborðinu, þeim formum og litum sem fyrirmyndin framkallaði. Við það opnast nýjar víddir og möguleikar í túlkun og framsetningu. Hver mynd leiðir til annarrar, hvert verk sprettur úr öðru. Sigríður býður sýningargestum að taka þátt í þessu ferli með því að mála myndir á staðnum af fyrirframgefnum mótífum. 
Suðsuðvestur er opið fimmtudaga og föstudaga frá klukkan 16-18 og um helgar frá klukkan 14-17.
