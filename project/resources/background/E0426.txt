SÝNING Leifs Breiðfjörð, þekktasta glerlistamanns á Íslandi, í forrými Salarins í Kópavogi er hluti af glerlistahátíð sem fer fram í Gerðarsafni. Þar má sjá margar litríkar glermyndir sem hanga í gluggum og lofti, flestar þeirra eru úr steindu gleri, aðrar eru áþrykktar eða sandblásnar og eitt verk unnið með blandaðri tækni. Sýningin fjallar um anda mannsins sem táknaður er með formi mannshöfuðs í ýmsum útfærslum. Blýteikningin í myndunum er leikandi létt og örugg um leið og hún er kyrfilega stílfærð og ber með sér yfirbragð grafískrar hönnunar. Hausarnir og önnur hálffígúratíf form sem sum hver vísa til lýsinga gamalla handrita, ásamt táknrænni kalligrafíu ýta enn frekar undir hugmyndina um að verkin séu myndskreytingar við fornan texta, en yfirskrift sýningarinnar vísar þó til einhvers sannleika eða hugmyndar sem er utan við rúm og tíma. 
Að myndskreyta eða túlka svo vítt og hátíðlegt hugtak sem anda mannsins er ekki allra, en fyrir mann eins og Leif sem hefur unnið steinda glugga fyrir á annan tug kirkna og er vel inni í andlegu og trúarlegu táknmáli er slík hugmynd ekki eins fjarstæðukennd og fyrir marga aðra. Hausarnir eru sterk höfundareinkenni Leifs og hér að öllum líkindum bornir fram sem persónulegar táknmyndir andans, en höfuðformið vísar sterklega til huga og skilningarvita mannsins. Að þessu sinni bera hausarnir flestir eða allir einhvers konar hjálm sem minnir helst á skírlífisbelti eða gjörð sem liggur einnig oftast yfir augun. Þá standa iðulega tveir eða þrír flipar, eins og mekanískar tengingar, annaðhvort út úr hjálminum og/eða úr hálsinum sem gefa til kynna möguleika á tengingu við líkama eða einhvers veruleika utan höfuðsins. Margar myndanna eru tvískiptar með láréttri burðarstyrktarlínu í miðju myndar og er hún notuð á táknrænan hátt. Hausinn virðist hafður þeim megin línu sem hæfir eftir því hver andlegur staður hans er samkvæmt titli verksins. Þannig er hann fyrir ofan línu í myndinni Opinberun en fyrir neðan í myndinni Sagnameistari sem er einnig eina myndin þar sem hausinn virðist vera partur af líkama og er þar að auki með galopin augu. Þessi túlkun ber nokkurn keim af tvíhyggjuhugmyndum hellenískrar heimspeki og seinna guðfræðikenningu Ágústínusar. En hann samþætti á miðöldum kristna trú við nýplatónisma sem hélt því fram að sálin væri aðsetur hins guðdómlega í manninum en líkaminn aðsetur syndarinnar og þar af leiðandi bæri mönnum að afneita líkamanum eftir því sem hægt væri og gera sálina að vettvangi lífsins, þrátt fyrir ritningarorð á borð við: «Vitið þér ekki að líkami yðar er musteri heilags anda sem í yður er og þér hafið frá Guði?» 
Nú þarf það ekki að vera að þessi sýning fjalli um anda mannsins samkvæmt kristinni trúarkenningu þar sem hér er um «frjálsa» sýningu að ræða en ekki kirkjulist. Dr. Pétur Pétursson, prófessor í kennimannlegri guðfræði við Háskóla Íslands, ritar texta um verkin í sýningarskrá og notar orð eins og ljós, innblástur, endurfæðingu, opinberun, frelsi í anda og skapandi anda listamannsins. Þar sjást hvergi orðin guð, kristur, trú eða heilagur andi. Sumir titlar Leifs eins og Skírn og Vakning vísa þó til kristinna táknmynda og í myndinni Úr fjötrum má sjá haus sem hefur slitið sig úr vöggu líkamans til móts við ljósið þar sem hvít «dúfa» virðist anda eða blása framan í hann, sem er sterk vísun til viðtekinnar táknmyndar um innblástur heilags anda. Það er sjaldgæft í dag að listamenn fjalli um andlegar víddir og trúarlegt táknmál af áhuga, alvöru og einlægni eins og hér er raunin og er sýningin að því leyti kærkominn umræðuvettvangur fyrir áhugafólk um slík málefni. Vegna ofgnóttar hins efnislega og ríkulegra effekta ljóss og lita virðist vægi sýningarinnar þó liggja meira í hlutveruleikanum en anda mannsins. 
Sýningunni fylgir vel unnið myndband þar sem Leifur Breiðfjörð og kona hans Sigríður Jóhannsdóttir sýna ferlið við gerð glerverkanna, en þar kemur fram að Sigríður sér alfarið um hið vandasama verk að blýleggja steindar glermyndir Leifs ásamt því að vinna að sinni eigin listsköpun. 
Þóra Þórisdóttir
