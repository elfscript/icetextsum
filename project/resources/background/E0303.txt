MIKIL umræða hefur verið í þjóðfélaginu um samgöngumál að undanförnu, einkum eftir að vegaáætlun ríkisstjórnarinnar leit dagsins ljós. Miklum fjármunum er varið samkvæmt áætluninni næstu 4 árin og staðreyndin er sú að aldrei hefur jafn miklum fjármunum verið varið til vegagerðar á Íslandi.
Ekki mætir vegaáætlunin öllum þörfum landsmanna, enda vandséð hvernig slíkt væri framkvæmanlegt í vegagerð á fjórum árum. Ein er þó sú framkvæmd sem bráðnauðsynlegt er að ráðast í og ekki er að finna í vegaáætlun ríkisstjórnarinnar, en það er Sundabrautin. Það er kostnaðarsöm framkvæmd, upp á 10-15 milljarða króna, og ekki hlaupið að því að fjármagna slíka framkvæmd. 
Jákvæð viðbrögð forsætisráðherra
Ég beindi fyrirspurn til Halldórs Ásgrímssonar á Alþingi síðastliðinn mánudag um ráðstöfun söluandvirðis Símans, ef af sölunni verður. Í máli forsætisráðherra kom fram að honum þykir koma sterklega til greina að veita fjármunum af sölu Símans til gerðar Sundabrautar. Þó er slík ákvörðun náttúrlega á endanum Alþingis, en jákvætt viðhorf forsætisráðherra í þessu samhengi er mjög mikilvægt atriði. Því ber fagna þessari yfirlýsingu forsætisráðherra, biðin eftir Sundabrautinni er orðin allt of löng. Ljúka þarf undirbúningsvinnu vegna Sundabrautar sem allra fyrst og síðan er það Alþingis að ákveða hvort hluta af söluandvirði Símans verði varið til gerðar Sundabrautar. 
Gerð Sundabrautar hefur verið mikið baráttumál íbúa höfuðborgarsvæðisins á undanförnum árum. Mikið umferðarálag er í höfuðborginni og í nágrannasveitarfélögum og umferðarteppur miklar á vissum tímum dagsins. Hér er einnig um mikið hagsmunamál að ræða fyrir íbúa landsbyggðarinnar, því framkvæmdin mun stytta vegalengdina til og frá Reykjavík umtalsvert. Hér er því um að ræða framkvæmd sem allir geta sammælst um að brýnt sé að fara í, framkvæmd sem er eitt brýnasta úrlausnarefni í samgöngumálum í dag. Höfundur er þingmaður Framsóknarflokksins.
