TÍMAMÓT hafa orðið í stúdentapólitíkinni með samstarfi tveggja helstu fylkinganna innan Háskóla Íslands, Vöku og Röskvu.
Að loknum kosningum til Stúdentaráðs og Háskólaráðs 8. og 9. febrúar fékk engin fylking hreinan meirihluta og varð því að mynda starfhæfan meirihluta. Í gær var Sigurður Örn Hilmarsson, oddviti Vöku, kjörinn formaður Stúdentaráðs í gær og framkvæmdastjóri er Ásgeir Runólfsson, oddviti Röskvu. 
Að sögn Sigurðar Arnar eru skemmtilegir tímar framundan hjá Stúdentaráði og segist hann hafa trú á glæsilegri hagsmunabaráttu stúdenta. «Við njótum 90% fylgis kjósenda og ættum að geta orðið öflugir málsvarar stúdenta á næsta ári,» segir hann. «Jafnvel þótt Vöku og Röskvu hafi greint á í ýmsum málum erum við þó sammála um að við viljum gera góðan skóla enn betri og það er grundvöllur þessa samstarfs.» 
Ásgeir Runólfsson tekur í sama streng og segir 90% stuðning stúdenta gefa Stúdentaráði tækifæri til að vera sterk rödd út á við. «Ræða þarf um fjársvelti Háskóla Íslands sem allir eru sammála um að sé til staðar en enginn gerir neitt í,» segir hann. «Við þurfum einnig að beita okkur fyrir fleiri málum innan háskólans s.s. endurtektarprófum í janúar og júní. Ég bind miklar vonir við öflugra Stúdentaráð og við viljum efla það til enn meiri virðingar en nú er.»
