HARÐAR hefur verið gengið að sakborningum í þessu máli vegna ætlaðra brota á tollalögum en öðrum sem ætlað er að hafi framið svipuð brot, sagði Kristín Edwald, verjandi Kristínar Jóhannesdóttur, þegar hún hóf málflutning verjenda í þeim þætti málsins sem snýr að meintum brotum á tollalögum.
Framburður Jóns Geralds Sullenberger, bæði hjá lögreglu og fyrir dómi, er svo ótrúverðugur að ekki verður á honum byggt til sakfellingar, sagði Kristín. Hún vísaði í umfjöllun Gests Jónssonar um óvild Jóns Geralds í garð Jóns Ásgeirs Jóhannessonar. Í skugga þessarar óvildar komi kæra hans fram, og í því ljósi verði að skoða allt sem frá honum komi. 
Sakaði Kristín Jón Gerald um að hafa reynt að púsla saman líklegum reikningum til þess að geta sakað þá sem ákærðir eru í málinu um glæpi sem þeir ekki frömdu. Hún sagði ljóst að Jón Gerald hefði orðið margsaga í málinu, og svo virtist sem alltaf þegar ósamræmi eða rangar upplýsingar hefðu verið reknar ofan í hann kæmi hann með nýjar skýringar. 
Auðvelt að falsa tölvupósta
Dæmi um þetta sagði Kristín vera þann framburð Jóns Geralds hjá lögreglu að hann hefði ekki tekið þóknun fyrir að útvega bílana fyrir ákærðu, það hefði verið greiði við þau. Svo þegar væri ljóst að reikningar pössuðu ekki saman, og væru varðandi tvo af bílunum um 4.000 Bandaríkjadölum of háir, hefði hann borið fyrir dómi að hafa tekið þessa 4.000 dali sem þóknun fyrir milligönguna. 
Kristín sagði tölvupóst afar óöruggan samskiptamáta, og sönnunargildi þess konar gagna væri vafasamt í besta falli vegna þess hversu auðvelt væri að falsa þau. Sér í lagi sagði hún það eiga við um tölvupóst sem Jón Gerald lagði fram útprent af og virðist vera frá Kristínu Jóhannesdóttur kominn, en ekki hefur fundist eintak af póstinum á tölvu Jóns Geralds, né á tölvu Kristínar. Enn fremur hefðu aðrir tölvupóstar sem sagt væri að hefðu komið frá Kristínu til Jóns Geralds aðeins fundist í tölvu hans, og Kristín Jóhannesdóttir hefði borið fyrir réttinum að hún kannaðist ekki við póstana. 
Kristín gagnrýndi rannsókn lögreglu harðlega, og sagði ljóst að ekkert hefði verið gert til þess að fá upplýsingar frá netþjónustufyrirtækjum, sem þó hefðu væntanlega getað staðfest að tölvupósturinn hefði verið sendur. Slíkt hefði yfirhöfuð ekkert verið rannsakað. 
Ósamræmi var í framburði Jóns Geralds og Ivans G. Motta, bandaríska bílasalans sem bar vitni á þriðjudag, fyrir héraðsdómi, sagði Kristín. Motta neitaði því að hann hefði hitt Jón Gerald og sýnt honum gögnin áður en þau voru lögð fram hjá ríkislögreglustjóra, en Jón Gerald hefði viðurkennt að hafa farið á skrifstofu Motta í Bandaríkjunum og fengið að líta á gögnin. Drægi það verulega úr trúverðugleika þeirra gagna að mati Kristínar. 
Hræðileg lögreglurannsókn
Einar Þór Sverrisson, verjandi Jóhannesar Jónssonar, gagnrýndi harkalega rannsókn lögreglu á rannsóknarstigi málsins, og vegna «hræðilegrar rannsóknar lögreglu» hefði í raun þurft að gera aðra rannsókn fyrir rétti við þessa aðalmeðferð, og hún því tekið jafn langan tíma og raun bæri vitni. Hann sagði mikið hafa skort á gagnrýna hugsun og heilbrigða skynsemi hjá lögreglu við rannsóknina. 
Hann sagði það ljóst með framburði lögreglumanna sem komu fyrir réttinn að einungis hefði verið byggt á gögnum Jóns Geralds við upphaf málsins, ekki hefði verið svo mikið sem rætt við bílasalann Ivan G. Motta fyrr en til stóð að fá hann hingað til lands til að bera vitni. Reikningar sem Jón Gerald framvísaði, sem áttu að hafa komið frá fyrirtæki Motta, hefðu einfaldlega verið teknir góðir og gildir í stað þess að kanna hvort þeir væru raunverulegir. 
Einar sagði að í gær hefðu verið komnir 1.277 dagar - 3 1/2 ár - frá því Jón H. Snorrason sótti Jón Gerald Sullenberger á heimili móður hans, að morgni sunnudags, og ók með hann á skrifstofu efnahagsbrotadeildar ríkislögreglustjóra, þar sem hann gaf skýrslu. Reglur um hraða málsmeðferð hefðu greinilega ekki verið í hávegum hafðar við rannsóknina, enda virtist sér að á þessum 1.277 dögum hefði ekkert verið unnið í rannsókninni í 456 daga, þar af í 340 daga samfleytt á tímabili. 
Segir lögreglu hafa «pukrast» með gögn
Einnig gagnrýndi Einar lögreglu vegna fjögurra tilvika þar sem ekki var skrifuð skýrsla eða unnin önnur gögn vegna rannsóknarinnar. Til dæmis hefði komið fram hjá lögreglumanni við vitnaleiðslur að gögnin sem Jón Gerald lagði fram bárust á skrifstofu efnahagsbrotadeildarinnar tæpri viku áður en Jón Gerald kom til að gefa skýrslu, þó ekkert væri minnst á það í gögnum lögreglu. Engu væri líkara en «pukrast» hefði verið með þessi gögn hjá lögreglu. 
Einnig hefði lögreglan hringt í fyrirtæki Ivan G. Motta í Bandaríkjunum, Automobiles Zona Franca, í þeim tilgangi að ná tali af Motta, og sannreyna að fyrirtækið væri raunverulegt. Motta hefði ekki verið við, og engin tilraun hefði verið gerð til að ná í hann eftir það. Engin skýrsla hefði verið rituð vegna þessa. 
Einnig hefðu lögreglumenn borið fyrir dómi að þeir hefðu fengið heimild til að taka skýrslu af Jóni Gerald og konu hans á Miami í Bandaríkjunum árið 2002 eftir símtal við tengilið FBI, bandarísku alríkislögreglunnar, í Kaupmannahöfn. Engin skrifleg heimild virtist til vegna þessa, og lögreglumenn hefðu borið að munnleg heimild hefði fengist frá FBI. 
Óskiljanlegt væri einnig að Jón Gerald, sem við fjölmörg tækifæri hjá lögreglu hefði játað á sig saknæmt athæfi, væri ekki ákærður í málinu. Einar fór ekki mörgum orðum um ástæður þess að sýkna bæri umbjóðanda sinn, Jóhannes. Hann sagði enga sönnun komna fram á því að Jóhannes hefði haft nokkuð með málið að gera, hann hefði í raun bara beðið um að sér yrði útvegaður bíll, tekið svo við lyklunum og keyrt á braut. Hann hefði ekki komið nálægt tollskýrslugerð eða innflutningi og ómögulegt væri að ráða í hvar ásetningur eða stórfellt gáleysi lægi.
