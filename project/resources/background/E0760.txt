Á ÍSLANDI, sem er meðal minnstu ríkja, þarf lítið til að þjóðmenningu og trú sé ógnað. Fjöldi útlendinga hefur valið sér búsetu hér. Fyrstu árin gekk móttaka þeirra og samlögun sæmilega. En svo fór fjöldinn úr böndum og kurr kom í landann. Útlendingar flykktust á stofnanir, til félagsþjónustu og spítala. Aldraðir og sjúkir búa nú við að fólk sem annast þá, er sama sem mállaust og heyrnarlaust. Lág laun við umönnun fæla frá og valda vandræðum.
Fólk sem ekki skilur eða talar íslensku, er óæskilegt í slík störf. Ég sé enga hagkvæmni í að setja óhæfa útlendinga í umönnun og landann á bætur. Þetta mun breytast, ef við gerum launin lífvænleg og kennum innflytjendum íslensku. Fyrr en þeir kunna málið, verða þeir ekki Íslendingar. Hæfileg innkoma útlendinga er gott mál, ef við setjum skynsamlegar reglur og skilyrði. Innflytjendur verða að samlagast þjóðinni ef vel á að fara. Trúarlegar hömlur í þeim efnum eru óviðunandi. 
Tvær þjóðir í svo litlu landi, gengur ekki upp. Það hefur gengið illa í Frakklandi og Danir, umburðarlyndasta þjóð í heimi, sýpur nú seiðið af hjálpsemi sinni við múslímska flóttamenn. Nú þakka þeir fyrir sig með því að blása til herferðar gegn velgjörðarþjóð sinni. Klerkar í Danmörku fóru með falsaðar teikningar af Múhameð til fyrri heimkynna sinna. Trú múslíma býður ekki upp á neinar málamiðlanir. Þar er flest í miðaldaskorðum og ekki fýsilegur kostur upplýstum þjóðum annarrar trúar að láta njörva sig í. Aldir eru síðan kristnir álitu ofbeldi gefast vel við boðun trúar. Það segir mikið um múslíma, að þeim finnst í lagi að leiðtogar þeirra dæmi útlenda rithöfunda til dauða, ef þeim líkar ekki skrifin. Ofbeldisfullt stjórnarfar og níðingsverk, setja svip á mörg lönd þeirra. Þeir hafa myrt þúsundir landa sinna og aðra á grimmilegan hátt. Hjá þeim helgar tilgangurinn meðalið. Meðan múslímski heimurinn fordæmir ekki ódæðin, samþykkir hann þau. Að sprengja fólk í tætlur, er viðbjóðslegur glæpur og ægilegastur þeim slösuðu. Óupplýstir múgæsingamenn taka saklaust fólk í gíslingu og myrða í beinum útsendingum og eru hjálparstarfsmenn ekki undanskildir. Lágkúran, siðleysið og grimmdin getur ekki verið meiri. Við verðum að þora að tala um þessi mál, þótt þau fari fyrir brjóstið á fólki sem þolir ekki sannleikann. Við megum ekki óttast að verða kallaðir rasistar. Þá skerðum við eigið tjáningafrelsi og annarra. 
Trú múslíma er svo gjörólík öðrum trúarbrögðum, að aðlögun er óhugsandi án tilslakana af þeirra hálfu. Útlendingar sem leita betra lífs hér, verða að fara að okkar lögum og reglum. Viðhorf múslíma til jafnréttis eru miðaldaleg og margir siðir þeirra vægast sagt óhugnanlegir. Þar má nefna refsingar við þjófnaði, óleyfilegri ást konu á karli annarrar trúar og framhjáhaldi, en í báðum tilfellum er konan grýtt og karlinn húðstrýktur. Misþyrmingar á kynfærum telpna og heiðursmorð, sem aðeins bitna á konum. Gegn öllu þessu þarf ströng lög. Við þurfum ekki að virða öll trúarbrögð, öðru gegnir um rétt manna til að iðka eigin trú. Leyfi fyrir mosku, eigum við að varast að veita meðan málin eru ekki á hreinu. Forsvarsmaður múslíma hér á landi skorar á sitt fólk að kaupa ekki vörur frá frændum okkar og vinum í Danmörku. Nú hefur íslenskt blað birt myndirnar og mun hann trúlega láta reiði sína bitna með sama hætti á íslensku þjóðinni? Ég efast um að nokkur þjóð hafi gert eins mikið fyrir múslíma og Danir. Kannski speglast þakklætisvenjur múslíma í hatursáróðri forsvarsmannsins. Hann virðist sýnishorn um hvað lítið má útaf bera, svo óvild og ofstæki taki yfir. Þeir sem dæma dönsku þjóðina fyrir afglöp nokkurra blaðamanna, eru annaðhvort undir annarlegum múgsefjunaráhrifum, eða á miðaldastigi. Slíkir menn lofa ekki góðu fyrir okkur Íslendinga.Viðbrögð múslíma við teikningunum, sýnast skipulögð skrílslæti. Upplýst fólk drepur ekki hvað annað, eða brennir sendiráð. 
Höfundur er trésmíðameistari.
