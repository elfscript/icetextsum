Eftir Skapta Hallgrímsson skapti@mbl.is MIKIÐ var sungið og fallega í Íþróttahöllinni á Akureyri á laugardagskvöldið þegar þar fór fram Söngkeppni framhaldsskólanema að viðstöddum um 2.000 áhorfendum sem skemmtu sér konunglega. Var það mál manna að keppendahópurinn hefði staðið sig afar vel, enda sagði formaður dómnefndar verkefni hennar mjög erfitt. En eins og jafnan í keppni fagnar einn sigri og að þessi sinni var það Hrund Ósk Árnadóttir úr Menntaskólanum í Reykjavík sem þótti standa sig best með lagið Sagan af Gunnu , en Dagný Elísa Halldórsdóttir úr Verkmenntaskólanum á Akureyri varð í öðru sæti, eftir hnífjafna keppni, en hún söng lagið Hvað liggur á? Þess má geta að Dagný Elísa sigraði í símakosningu þar sem almenningur kaus sinn sigurvegara, og fékk sérstök verðlaun fyrir það.
Hrund Ósk, sem verður tvítug eftir nokkra daga, söng lagið Sagan af Gunnu sem fyrr segir; erlent lag sem Dee Dee Bridgewater söng á sínum tíma en Kristín Svava Tómasdóttir þýddi textann. Með Hrund komu fram systurnar Sigurbjörg Sæunn og Elín Vigdís Guðmundsdætur, dansarar, og Kristján Daðason, sem lék á trompet. 
Byrjaði 10 ára í kór
«Ég datt niður á þetta lag þegar ég leigði mér disk með Bridgewater á Borgarbókasafninu,» sagði Hrund Ósk í samtali við Morgunblaðið eftir að hún tók við verðlaunum sínum laust fyrir miðnætti á laugardagskvöldið. Henni fannst lagið strax fallegt og söng það í undankeppninni hjá MR þar sem hún sigraði. 
Hrund Ósk, sem er í 5. bekk í MR - á þriðja ári í skólanum - hefur lengi sungið. «Já, ég byrjaði í kór þegar ég var tíu ára og var í honum í fjögur ár. Unglingakór Hallgrímskirkju.» Svo fór hún í tónlistarskóla, lauk 1. stigi í söng hjá Bjarneyju Ingibjörgu Gunnlaugsdóttur, söngkennara og fósturmóður sinni. 
Hrund Ósk hefur nú lokið grunnstigi í söng og lýkur 5. stigi í vor, og verður þá komin á framhaldsstig. «Ég hef hugsað mér að reyna að komast í Tónlistarskóla FÍH eftir að ég lýk námi í MR.» Hana langar að nema djasssöng, jafnvel einnig klassískan. 
Hún er að verða tvítug, sem fyrr segir, en á samt einn vetur eftir í MR. Ástæða þess er að hún tók sér frí í eitt ár og var skiptinemi í Angers í Vestur-Frakklandi. 
Góður söngur
«Mér fannst allir syngja mjög vel í kvöld; ég held ég hafi sjaldan heyrt svona mikið samsafn af góðum röddum,» segir sigurvegarinn - og nefnir fulltrúa Menntaskólans við Hamrahlíð og Kvennaskólans í Reykjavík, auk þeirra sem næstir henni komu í keppninni. «Þetta eru þeir sem mér dettur fyrst í hug, en mér fannst allir góðir.» 
Hún gerði sér vonir um að sigra vegna þess að heildarsvipur atriðis þeirra MR-ingar var flottur og svo tókst henni vel upp þegar til kom. «Ég er nokkuð sátt við frammistöðu kvöldsins. Mér tókst betur upp, held ég, en nokkru sinni fyrr með þetta lag.» 
Handaupprétting
Þórarinn Stefánsson píanóleikari og tónlistarkennari var formaður dómnefndar. Hann sagði að verkefni hennar hafi verið erfitt. «Dómnefnd var nokkuð sammála um fyrstu tvö sætin en allt að tíu skólar komu til greina í þriðja sætið,» sagði hann við Morgunblaðið. 
«Við höfðum stuttan tíma; urðum að vinna hratt og taka ákvörðun.» Keppnin á milli Hrundar Óskar og Dagný Elísa var jöfn: «Það þurfti að skera úr með handauppréttingu í dómnefndinni, og það var knappt,» sagði Þórarinn sposkur og neitar því ekki að það hljóti að þýða að úrslitin hafi verið 3:2, ef svo má segja. 
«Mér finnst gæði söngsins hér í kvöld mjög mikil. Það er frábært að sjá allt þetta unga fólk gera svona góða hluti í músík ár eftir ár. Og alltaf eru að koma nýir krakkar fram. Margir í þessum hópi hefðu sómt sér vel í efstu sætunum,» sagði Þórarinn og nefndi einnig að öll umgjörð keppninnar og framkvæmd hefði verið til fyrirmyndar og krökkunum til sóma. 
Þórarinn vakti athygli á þeirri staðreynd að söngkonur hefðu orðið í þremur efstu sætum, en í þriðja sætinu varð Elísabet Ásta Bjarkadóttir úr Fjölbrautarskóla Suðurlands með lagið Fjöllin hafa vakað , eftir Bubba Morthens. «Já, okkur fannst þær yfirleitt betri. Strákarnir mættu vera frjálsari og opnari í túlkun,» sagði Þórarinn.
