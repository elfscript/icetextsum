Á Akureyri er talað í áttum, þannig að best er að byrja svona: Í suðausturhorni rýmisins er appelsínugulur sófi, sem þær fundu í Sorpu, tvær ræmur af bláu og fjólubláu veggfóðri á ljósum vegg, spegill sem fékkst að láni í Frúnni í Hamborg, antikverslun á Ráðhústorgi, og annar sófi frá sama stað; við suðurvegginn. Þetta er setustofan.
Andspænis setustofunni er Gallerí Box, sex fermetra herbergi; sýningarsalurinn. Svo er þarna eldhúsaðstaða og vinnustofa þeirra þriggja í nyrðri hlutanum. Þær eru: Jóna Hlíf Halldórsdóttir, undan Eyjafjöllum, Hanna Hlíf, að austan en þó af mölinni og Akureyringurinn Dögg Stefánsdóttir. Hún íhugar að taka upp millinafnið Hlíf! 
Nánari staðsetning: Kaupvangsstræti 10, þar sem nú er kallað Listagil, hluti gamla mjólkursamlags KEA, austurendi byggingarinnar sem hýsir Listasafn Akureyrar. 
Herbergið Gallerí Box var líka sýningarrými á meðan síðasti húsráðandi, Aðalheiður S. Eysteinsdóttir, hafði þarna aðsetur, gekk þá undir nafninu Kompan en ku hafa verið afdrep verkstjóra í samlaginu forðum daga. Aðalheiður sýndi fyrst allra í Gallerí Boxi; húsráðendunum nýju fannst við hæfi að hún kveddi plássið með þeim hætti. 
 Þær stöllur eru allar þrjár í Myndlistarskólanum á Akureyri en Jóna Hlíf útskrifast reyndar núna um miðjan maí. Eftir að Aðalheiður flutti sig um set girntust þær húsnæðið, sóttu um til bæjarins og fengu, og eru hæstánægðar. Vonast til þess að fá einhvern fjárstyrk frá bæjaryfirvöldum en segjast, hvort sem af því verður eða ekki, ætla sér að standa fyrir ýmiss konar skemmtilegheitum. «Okkur fannst vanta aðstöðu fyrir nema hér í bænum og vonandi heldur þessi starfsemi áfram þegar við förum; með fullri virðingu fyrir Aðalheiði, sem var hér lengi, þarf að skipta um fólk reglulega á svona stað. Það ætti að vera flæði; að hér komi nýtt fólk með ferskar hugmyndir. Þetta er opin vinnustofa og margir kíkja inn, sem er frábært, að minnsta kosti fyrst um sinn á meðan maður er að kynna sig sem listamann. En svo verður það ef til vill þreytandi; ég skil Öllu vel að flytja út í sveit til þess að vinna þar í ró og næði,» segir Jóna Hlíf þar sem hún situr í suðurenda appelsínugula sófans og horfir í norðvesturátt, á blaðamanninn í skrifstofustólnum hennar. 
Í setustofunni ætla þær að bjóða ungum hönnuðum að sýna og Akureyringurinn Björg Gunnarsdóttir reið á vaðið. Fatnaður hennar hangir á herðatrjám og myndar nokkurs konar skilrúm. Það væri þá norðurveggur setustofunnar. «Myndlist og hönnun spila vel saman og eru alltaf að færast nær hvað öðru; tískusýningar eru að verða eins og gjörningur,» segir Jóna Hlíf. 
Þær langar að mynda tengsl við Listaháskólann í Reykjavík; að bjóða nemendum þar að sýna fyrir norðan. «Við viljum gefa ungu fólki tækifæri til að sýna verk sín og kynnast því í leiðinni. Mynda sambönd, svo við einangrumst ekki hér á Akureyri,» segir Hanna Hlíf. «Það er betra að kynnast fólki með því að bjóða hingað en að fara suður og reyna að kynnast fólki þar. Það er líka skemmtilegra að vera sá sem býður en vera alltaf að reyna að komast inn til að sýna.» 
Jóna Hlíf kynntist slíku samstarfi nemenda í Lahti og Tampere í Finnlandi þegar hún var við nám á fyrrnefnda staðnum. Þær halda því fram að það sé öldungis nauðsynlegt að fólk haldi sýningar á meðan það er í skóla; til dæmis til þess að læra að taka gagnrýni ekki of persónulega. «Það er vont að lenda úti í djúpu lauginni að námi loknu; það fær enginn að sýna strax eftir nám í Listasafni Íslands. Maður verður að vinna sig upp frá grunni og 80% af starfi myndlistarmanns fara í að koma sér á framfæri. Hin 20% tímans reynir maður að hamast við að búa til list.» 
Jóna Hlíf segir það dýrmæta reynslu að kynnast fólki og miklu máli skipti að fólk sýni verk sín á meðan það er enn í námi. «Það þótti lengi vel ekki tilheyrandi. Fyrir fjórum árum var sagt hér í skólanum að fólk mætti ekki halda sýningar - það væri ekki við hæfi á meðan það væri í skóla. En það er rosalega skemmtilegt að sýna; ég lifi fyrir það,» segir hún. 
 Þegar þær opnuðu vinnustofu sína seint í mars komu 200 manns og tíu lítrar súpu sem þær gerðu kláruðust á tveimur klukkustundum. Og matur á eftir að koma meira við sögu. «Okkur langar að halda grænar veislur; kynna grænt fæði á meðan rithöfundar eða ljóðskáld kynna verk sín eða halda fyrirlestra,» segir Hanna Hlíf. Þær telja auðveldara að ná til fólks ef það fær að borða í leiðinni. Umræður skapist frekar ef höfundur sest að borði með áheyrendum sínum. «Stemmningin verðu notalegri og fólk talar meira saman en ef allir sitja í röð,» segir Dögg. 
Meðan þær eru enn í skólanum verður galleríið opið á fimmtudögum og laugardögum frá klukkan tvö til fjögur síðdegis, en fólki er þó velkomið að kíkja inn hvenær sem er. 
Nú er það talið hipp og kúl - eins og þær orða það - í Reykjavík að fara út á land. Góðar sýningar séu nú reglulega t.d. á Ísafirði og Seyðisfirði og sú þróun sé góð. Það sé gott að myndlistarmenn skynji hversu gott það sé að sýna úti á landi. 
«Við erum eins og Klink og bank í Reykjavík, nema við erum bara í 100 fermetrum en ekki 5000, enda um 140 listamenn með vinnuaðstöðu þar. En það er ekki stærðin sem skiptir máli, ekki fermetrafjöldinn, heldur hugsunin - og við hugsum alveg jafn stórt og þau í Klink og bank og ætlum okkur alveg jafn mikið.» 
 skapti@mbl.is
