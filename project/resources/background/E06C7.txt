Eftir Jóhönnu Ingvarsdóttur join@mbl.is Ég á í fórum mínum gamlan kistil, handmálaðan og skreyttan með ártalinu 1775. 
Þennan kistil fékk ég í arf eftir föður minn, Gunnlaug Þórðarson, en hann erfði hann eftir föður sinn, Þórð Sveinsson,» segir Tinna Gunnlaugsdóttir, þjóðleikhússtjóri. 
«Að sögn pabba fékk Þórður kistilinn eftir föður sinn, Svein á Geithömrum í Svínadal í Húnavatnssýslu. Ef til vill fékk hann síðan kistilinn eftir föður sinn og svo koll af kolli. 
Þórður var annað tveggja barna hjónanna á Geithömrum sem lifðu af mislingafaraldur seint á þar síðustu öld. Skömmu síðar lést móðir hans úr berklum og áratug síðar lést faðir hans úr lungnabólgu. Þá var heimilið leyst upp og allar eigur systkinanna seldar á uppboði, fyrir utan örfáa muni, sem þau vildu halda í. Þar á meðal var kistillinn, sem féll í hlut Þórðar, afa míns. 
Systkinin drógu um eignirnar
Systir Þórðar, Ragnhildur, giftist bóndanum á næsta bæ, en Þórður, sem þá var sautján ára gamall, hélt suður með sinn erfðahlut til að læra læknisfræði í Læknaskólanum í Reykjavík. Ég ímynda mér að hann hafi sett það litla, sem hann átti af verðmætum í þennan kistil og reitt hann með sér suður. 
Síðar átti Þórður eftir að sigla utan til frekara náms og læra geðlæknisfræði, fyrstur Íslendinga. Að námi loknu var hann ráðinn yfirlæknir á Kleppi, sem þá var nýrisinn og þar fæddist faðir minn, Gunnlaugur, og ólst upp í stórum systkinahópi. 
Það var hrein tilviljun að ég eignaðist kistilinn, en við fráfall föður míns ákváðum við systkinin að skipta eigum hans upp í nokkuð jafna hluti og draga síðan um það hvað kæmi í hlut hvers. 
Í dag geymi ég í kistlinum ýmislegt, sem tilheyrir pabba og sögu fjölskyldunnar og lít á hann sem ættargersemi og fjársjóðskistil,» segir Tinna Gunnlaugsdóttir um sögu kistilsins góða.
