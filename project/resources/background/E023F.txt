VIÐSKIPTAHÁSKÓLINN á Bifröst hefur gert samning við háskólann í Sjanghæ í Kína um samstarf á sviði rannsókna og nemendaskipta. Runólfur Ágústsson, rektor skólans, mun undirrita samning þar að lútandi í opinberri heimsókn forseta Íslands til Kína 19. maí.
Þetta samstarf er ekki alveg nýtt af nálinni en um þessar mundir stunda sjö nemendur Viðskiptaháskólans nám í Sjanghæ. Auk þess eru tveir nemendur í námi í viðskiptaháskólanum í Otaru í Japan. Alls hafa um 30 nemendur frá Bifröst sótt nám til Kína og Japans samkvæmt fréttatilkynningu frá Bifröst.
