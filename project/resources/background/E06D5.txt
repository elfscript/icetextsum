Núna er rétti tíminn fyrir dívuna de la Rósu að koma fram í sviðsljósið og láta rödd sína heyrast. Það var hljómsveitin Sometime sem fékk hana á sitt band og þau lofa að þau séu rétt að byrja. Fyrstu tónleikarnir þeirra voru í desember á heimavelli á Sirkus og myndaðist þar frábær stemning og þau fengu strax mjög góð viðbrögð. Það var því glaðleg og brosandi Rósa sem tók á móti Málinu á heimili sínu í Vesturbænum í þessari viku. Það er líka farið að birta á daginn og því ástæða til þess að brosa framan í heiminn og bíða eftir vorinu.
Við komumst að því að það er ógeðslega gaman að vera í menntaskóla, ef einhver var búinn að gleyma því, þegar við kíktum á æfingu hjá Herranótt sem er leikfélag Menntaskólans í Reykjavík, eins og frægt er. Nemendur þessa skóla eru afskaplega stoltir af sögu leikfélagsins og afrekum þess. Þetta er elsta leikfélag á Norðurlöndunum og margir af helstu leikurum þjóðarinnar hafa stigið sín fyrstu spor þar. Þessir menntskælingjar gefa sig alla til þess að leiksýningin Birtingur verði sem glæsilegust en hún verður frumsýnd 24. febrúar í Tjarnarbíói. 
Tónleikar halda áfram að vera á dagskrá hér í borg og erlendar hljómsveitir halda áfram að heimsækja landið og spila fyrir okkur. The Rushes frá Bretlandi spiluðu á síðustu Airwaves-hátíð og í símaviðtali tjáðu þeir Málinu að það hefðu verið þeirra langbestu tónleikar fram að því. Spurning hvort þeir toppa það í kvöld, á meðan götulistamaðurinn Sara Riel skapar enn eitt listaverkið í skjóli nætur. Ekki gleyma hlustendaverðlaunum X-FM sem verða haldin næsta fimmtudag og fram að því má kjósa á www.xfm.is. 
Þormóður Dagsson Hanna Björk Valsdóttir
