Alfa Romeo er þekkt fyrir sportlega og glæsilega hannaða bíla. Á bílasýningunni í Genf var frumsýndur Alfa Romeo Brera og nú hafa fyrstu njósnamyndirnar birst af nýrri kynslóð Alfa Romeo Spider, tveggja sæta «roadstersins». Menn bíða í ofvæni eftir þessum bíl í sólríkari löndum Evrópu en ólíkt mörgum keppinautunum, sem hafa fengið stáltoppa með rafstýrðri opnun, verður Spider áfram með tuskutoppi. Grunngerðin verður á 16 tommu álfelgum og 225/55 dekkjum, ólíkt fyrri kynslóð sem var á stálfelgum í grunngerðinni. En hann verður líka fáanlegur á 245/40 R18. Undir vélarhlífinni á frumgerð bílsins er 3,2 lítra, V6 vél sem skilar ekki undir 260 hestöflum og 335 Nm togi. Í þessari gerð verður bíllinn með sítengdu aldrifi og sex gíra handskiptum gírkassa. Sjálfskipting verður samt í boði á seinni stigum. Bíllinn verður líka í boði með 2,2 l, 185 hestafla vél í framdrifsútgáfu og árið 2007 er búist við GTA-útfærslu með V6 vél og tveimur forþjöppum sem skilar 408 hestöflum. 
Nýr Spider verður frumkynntur á bílasýningunni í Frankfurt næsta haust og kemur á markað í mars árið 2006.
