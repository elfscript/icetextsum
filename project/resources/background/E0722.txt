VIÐ BÚUM í heimi hraðra breytinga. Hlutir sem við notum í dag eru orðnir úreltir á morgun og kröfur um nýjungar oft það sem knýr hagkerfi þjóða áfram. Alþjóðavæðing, samkeppni, aukin samskipti og tæknivæðing er undiralda þessara breytinga og í þeim felast bæði ógnir og tækifæri. Allar breytingar þurfa aðlögunar við. Bæði þurfum við að vera meðvituð um þær og kunna leiðir til að notfæra okkur þær. Arðsemiskrafa athafnalífsins er ein meginforsenda vaxtar þess og getur því komið í veg fyrir stöðnun. Arðsemin getur verið mælieining á getu fyrirtækis eða þjóða til nýsköpunar. Án hennar er líklegt að erfiðleikar steðji að, það kostar jú oft umframfjármagn rekstrar að stunda nýsköpun. Samkvæmt rannsóknum virðist sem um 70% af allri nýsköpun fyrirtækja mistakist. Það getur verið að annað eins af fjármagni fari forgörðum sé ekki «rétt» að málum staðið. Því þurfa fyrirtæki að þekkja leiðir til nýsköpunar og kunna að nota nýsköpunarferilinn frá byrjun til enda í stað þess að hoppa á hann miðjan og vona svo að hlutirnir gangi. Nýsköpun þarf þó ekki endilega að vera ný (framleiðslu)vara á markað. Nýsköpun þyrfti að eiga sér stað inni í fyrirtækjum, sem nýsköpunarvirkni starfsmanna og hún snýst oft um nýjar og endurbættar aðferðir bæði í framleiðslu/þjónustu og t.d. við stjórnun fyrirtækja. 
Á fundi félags viðskiptafræðinga og hagfræðinga 2. febrúar síðastliðinn var meginþemað stefnumótun (strategy). Allir fyrirlestrar voru áhugaverðir og fjölluðu að hluta til um það sama án þess að það væri nefnt á nafn. Nýsköpun. Ekki neina byltingu eða algjöra nýjung á markaði heldur innleiðingu nýrra og/eða endurbættra aðferða við stefnumótun fyrirtækja. Og greinilega kom fram að alltaf þyrfti að hafa í huga að leita nýrra leiða til að hámarka árangur (og auðvitað lækka kostnað). Ekki einn einasti nefndi orðið nýsköpun á nafn. Það var eins og hún væri ekki til. Eða að minnsta kosti ekki í þessu samhengi. Sem gefur til kynna að í íslensku atvinnulífi séu menn alls ekki að tengja nýsköpun við eitthvað annað en nýja vöru á markað. Sem er mikill misskilningur og stendur kannski nýsköpun í landinu fyrir þrifum. Ef menn væru meðvitaðir um að þeir væru í raun að vinna að nýsköpun væri meiri möguleiki á að árangur næðist, sem er mikilvægt hafandi í huga þann kostnað og þá áhættu sem fylgir nýsköpuninni og framkvæmd við hana. Stjórnendur leitast þó oftast við að forðast áhættu og minnka kostnað til að hagnaður þessa árs verði síst minni en á því síðasta. Tekjur t.d. margra banka á Íslandi koma frá hlutdeild í sífellt stærri mörkuðum og samlegðaráhrifum við kaup á öðrum bönkum, en ekki vegna áhættusamrar nýsköpunar. 
Albert Einstein sagði einhverju sinni að hugmyndir væru verðmætari en þekking. Það að stuðla að nýsköpunarvirkni starfsmanna inni í fyrirtækjum felst að hluta til í því að virkja skapandi hugsun þeirra og frumkvöðlaanda og hefur ekki endilega mikinn kostnað í för með sér. Í raun þegar upp er staðið, er talið að það geti aukið framleiðni fyrirtækis og styrkt það samkeppnislega (Toyota). Nýsköpun, sem ný vara/þjónusta á markað, getur hins vegar verið þungur baggi, sérstaklega hjá litlum fyrirtækjum. Þess vegna er mikilvægt að fyrirtæki sé þess fullvisst að sú nýja vara eða þjónusta sem bjóða á sé vegna vöntunar á markaði. Til hvers að þróa vöru sem enginn hefur not fyrir? 
Fyrirtæki verða því að vera meðvituð í hvaða umhverfi þau starfa og um þær breytingar sem eiga sér stað nær og fjær. Nýsköpunarfyrirtæki verða að kunna að stjórna nýsköpun sinni (managing innovation), þau þurfa að stuðla að nýsköpunarvirkni starfsmanna (high involvement innovation), hafa leiðir til að þróa nýjar hugmyndir og hafa aðgang að nægjanlegu fjármagni til hagnýta þær. Þau þurfa að geta tekist á við þá áhættu sem nýsköpuninni fylgir ásamt því að kunna leiðir til að draga úr henni. Engin hugmynd eða nýsköpun hefur áhrif nema sú sem nær útbreiðslu á markaði. Nýsköpun getur vissulega haft hagnaðarauka í för með sér og er talin sú leið sem markar fyrirtækjum sérstöðu og um leið dýrmætt samkeppnisforskot. 
Í aðgerðaráætlun framtíðarhóps Viðskiptaráðs til ársins 2015 um að gera Ísland að samkeppnishæfasta land í heimi er ekki eytt miklu í nýsköpun, sem þó er talin ein aðalforsenda samkeppnishæfni og samkeppnisfærni hverrar þjóða eða fyrirtækis. Með hvaða móti halda menn að Nokia og Ericson hafi stuðlað að risavexti sínum? Það er grátlegt að við eins metnaðarfulla hugmyndavinnu sé hún ekki nefnd á nafn. Þó er getið um að «gera hagkerfið skapandi», sem eflaust á að tákna nýsköpunina en segir ekki neitt í sjálfu sér. 
Hvernig í ósköpunum gerir maður annars hagkerfi þjóða skapandi? Höfundur er nýsköpunarfræðingur með MA í hagnýtum hagvísindum frá Viðskiptaháskólanum á Bifröst.
