Það sést hvergi betur en í minni samfélögum hvað fjölbreytni mannskepnunnar er mikilvæg og hvað það skiptir miklu máli að þeir sem eru utan við meginstraum mannlífsins fái að vera til. Og það ekki síst þegar þetta fólk hefur eitthvað fram að færa og hefur viljann og kraftinn til að miðla því til okkar hinna sem líkar best að njóta. Dæmi um þetta er Hippabandið í Vestmannaeyjum sem helgina 22. til 23. apríl blæs til fjórðu Hippahátíðarinnar sem stöðugt dregur til sín fleira fólk um leið og umfangið eykst. Hippabandið skipa átta hljóðfæraleikarar og söngvarar, fólk á mismunandi aldri sem á það sameiginlegt að hrífast af tónlistinni sem varð til á árunum í kringum 1970 og kennd er við blómabörn 68 kynslóðarinnar. 
Þau hittast einu sinni í viku til að sinna þessu áhugamáli sínu og einu sinni á ári fær almenningur tækifæri til að sjá og heyra afraksturinn. Og hann hlýðir kallinu, með blóm í hári, íklætt víðum skræpóttum mussum og útvíðum gallabuxum, með fyrirferðamiklar hárkollur, friðarmerki um háls eða í barmi, vísifingur og löngutöng í vaff mætir fólk á öllum aldri og er hippar eina kvöldstund. Andi friðar og kærleika svífur yfir vötnunum, allir skemmta sér frábærlega. 
Dylan og Donovan
Hipparnir í bandinu eru hjónin Helga Jónsdóttir og Arnór Hermannsson bakarameistari sem reka saman bakarí kennt við eiginmanninn. Þau bera það svo lítið utan á sér að vera hippar á þó mjög borgaralegan hátt, hann þó meira með mikið hár og skegg og kringlótt vísdómsgleraugu í anda hippanna. Það er því hjónasvipur með þeim en hvenær varð Hippabandið til? 
«Það byrjaði árið 2000 og árið eftir var fyrsta Hippahátíðin,» svarar Helga og strax sést hvað þetta er henni mikið hjartans mál. «Við höfum frá byrjun verið átta þótt alltaf hafi verið einhver mannaskipti í hljómsveitinni,» segir Arnór og heldur áfram. «Við hittumst einu sinni í viku næstum allt árið og æfingaaðstaðan er í bakhúsinu okkar.» 
Helga segir að þau Arnór séu einu alvöru hipparnir því hin í hljómsveitinni hafi ýmist verið barnung eða ófædd á blómaárum blómabarna og hippanna. «Við erum þau einu sem upplifðum þetta og tileinkuðum okkur hippamenninguna. Forveri Hippabandsins var hljómsveit sem við vorum ekki í en þegar okkur var boðið á æfingu höfðum við nokkur lög með okkur. Þau hin urðu strax mjög hrifin og þar með varð ekki aftur snúið,» sagði Helga. 
Og hún heldur áfram. «Um leið opnuðust augu þeirra fyrir allri þeirri listsköpun sem tengist tímabilinu.» 
Á Hippahátíð klæðast allir hippafötum sem í fljótu bragði er ekki svo sjálfsagt en þau segjast hafa reynt það áður að fólk er til í slaginn. «Það var árgangsmót hjá Helgu sem er í rauninni byrjunin, þá sáum við að þetta er hægt. Við fengum Einar Hallgrímsson, margreyndan söngvara og gítarspilara í lið með okkur. Það var öllum sagt að mæta í hippafötum sem fólk gerði og við spiluðum þessi lög sem svo sannarlega slógu í gegn,» sagði Arnór. 
«Þetta var alveg yndislegt því það skapast ákveðin stemmning sem minnir á gömlu góðu dagana, fólk verður rólegra og í tónlistinni ægir öllu saman. Það er oft talað háðslega um hippa og hippatímabilið en frá mínum bæjardyrum séð á hvoru tveggja alla virðingu skilið. Tímabilið í kringum 1970 var einstakur tími og bylting varð á svo mörgum sviðum. Ekki bara í tónlist heldur líka myndlist, bókmenntum og fatnaði. Allt í einu kom það mér við að það var verið að drepa ungan mann í Víetnam þótt hann væri á móti stríðinu og skildi ekki af hverju hann var þátttakandi í því. Um þetta sungu Bob Dylan í Blowing in the Wind og Donovan í Universal Soldier. Allt í einu opnaðist gluggi að heiminum sem þú komst ekki hjá að skoða. Allt í einu voru til lög með ádeilu og boðskap sem breyttu heimssýn heillar kynslóðar,» sagði Helga og leiftraði af henni á meðan endurminningarnar streymdu fram. 
Fylltu Höllina í þrígang
Helga og Arnór segjast viðurkenna að Hippabandið sé ekki alveg á þessum nótum. «En við viljum halda í fortíðarljómann og það er alveg ótrúlegt að átta manns, fólk á öllum aldri, skuli hittast einu sinni í viku til að spila þessa tónlist. Það er heldur ekkert kynslóðabil til, við komum bara saman til að spila þessa frábæru tónlist frá þessum tíma,» sagði Arnór. 
Saman hafa þau í þrígang fyllt Höllina í Vestmannaeyjum af hippum á öllum aldri og nú er blásið til fjórðu hátíðarinnar og duga ekki minna en tveir dagar, föstudagur og laugardagur helgina 22. og 23. apríl. «Á föstudeginum verður opnuð myndlistarsýning sem tengist þessu 
tímabili og þar verða í boði risaplaköt, gamalkunnug, sem ættu að gleðja margan hippann. Á laugardagskvöldið er það tónlistin sem ræður ríkjum og saman skemmtum við okkur í Höllinni þar sem hljóma lögin eins Joy to the world, Dream a little dream, Give peace a chance, Silence is golden, Proud Mary, Have you ever seen the rain, Blowing in the wind, Aqarius, Happy together og San Francisco,» segir Arnór. 
Hippabandið skipa Arnór Hermannsson rytmagítar og söngur, Ágúst Ingvarsson ásláttur, Grímur Þór Gíslason trommur, Helga Jónsdóttir söngur, Hrafnhildur Helgadóttir söngur og trompet, Jóhann Ágúst Tórshamar bassi, Páll Viðar hljómborð og Sæþór Vidó sólógítar og söngur. Og lagalistinn telur 70 lög.
