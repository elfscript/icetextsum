Stöðugildum á Heilbrigðisstofnun Suðurnesja fjölgaði á síðasta ári úr 160 í 180 frá fyrra ári, eða sem nemur 12,5%. Fjöldi sjúkrarúma var aukinn úr 60 í 70, innlagnir á legudeild voru 1.768 í fyrra og nam aukningin frá fyrra ári 60% og fjöldi legudaga jókst um 34% milli ára, en þeir voru 19.400 í fyrra.
Sigríður Snæbjörnsdóttir, framkvæmdastjóri Heilbrigðisstofnunar Suðurnesja, segir aukninguna vera nánast á öllum sviðum, en skurðaðgerðum og fæðingum hafi hins vegar ekki fjölgað. 
Beðið eftir nýjum skurðstofum
«Það teljum við vera vegna þess að aðstaðan hjá okkur er léleg og við bíðum eftir því að skurðstofur verði endurnýjaðar eins og ráðherra gerði ráð fyrir í þeirri framtíðarsýn sem hann hefur undirritað,» segir hún. Von sé til þess að málinu þoki áfram upp úr áramótum. «Það er verið að hanna þriðju hæðina hjá okkur sem er tilbúin undir innréttingar. Þannig að við erum að vonast til að næsta ár fari í að hanna hana.» 
Heildarkostnaður við 3. hæðina m.v. verðlag í mars 2003 er áætlaður um 250 milljónir króna, en ljóst er að byggingarkostnaður hefur hækkað síðan þá. Að sögn Sigríðar hefur starfsumhverfi Heilbrigðisstofnunarinnar gjörbreyst síðustu misseri. Um 8 heilsugæslulæknar starfa hjá stofnuninni og von er á einum lækni í vor og öðrum næsta haust. 
«Ég tel að að mörgu leyti séum við komin í þokkalega stöðu og sjáum fram á áframhaldandi betri tíma. Ég held að við séum að verða mjög samkeppnisfær við hvaða heilbrigðisstofnun sem er sem sinnir annars vegar heilsugæslu og hins vegar almennri sjúkrahúsþjónustu.» 
Aðsókn að heilsugæslu jókst um tæp 40%
Heilbrigðisstofnunin hafi annað mun meira af þeirri þjónustu sem fólk leitaði áður með til Reykjavíkur. 
Sigríður segist vonast til að hægt verði að gera enn betur, og nefnir fæðingarþjónustuna, en stofnunin sinnir um 85% af öllum konum sem verða ófrískar á svæðinu. Vonir séu bundnar við að hægt verði að fá fjárveitingar fyrir samfelldri vaktþjónustu þannig að unnt verði að tryggja enn betur öryggi fæðandi kvenna. 
Af öðrum samanburðartölum milli áranna 2003 og 4 hjá Heilbrigðisstofnuninni má nefna að aðsókn að heilsugæslu jókst um 39%, þ.e. komum fjölgaði úr 41.757 í 58.045 í fyrra, fjöldi skurðaaðgerða hélst nánast í stað, sem fyrr segir, þær voru 1.219 í fyrra en 1.203 árið á undan og fjöldi rannsókna jókst um 9% og var 71.600 í fyrra. Fjöldi röntgenrannsókna jókst hins vegar um 19,4% og voru alls 5.524 slíkar rannsóknir framkvæmdar í fyrra.
