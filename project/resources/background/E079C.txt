Eftir Kristínu Heiðu Kristinsdóttur khk@mbl.is Heillandi. Vekjandi. Það eru orðin sem koma fyrst upp í hugann þegar horft er á Guyom og Sabah dansa, en þau verða sérstakir gestir á árlegri dansveislu Kramhússins á Nasa í kvöld, sem er liður í Vetrarhátíð í Reykjavík. Þó þau séu vissulega á mjög ólíkum sviðum dansins, dansa þau bæði af mikilli ástríðu og þekkingu. Hennar sérsvið er magadansinn en hans er «house»-dans, sem er einhverskonar bræðingur af djass fönki, freestyle, hipp hoppi og breikdansi. 
Dansinn kom með blóðinu
Guyom kemur frá Frakklandi en hann er fæddur og uppalinn í Afríku. «Dans er mér í blóð borinn, ég byrjaði eiginlega að dansa í móðurkviði. Heima í Afríku dansa flestir frá barnsaldri, það er partur af lífinu þar. Þegar ég var unglingur fór ég og afríski danshópurinn minn til Frakklands og við unnum þar stóra danskeppni og þá byrjaði dansferill minn fyrir alvöru. Ég hef sýnt dans um víða veröld síðan þá, ýmist með hópum eða einsamall,» segir Guyom sem leggur mikið upp úr því að kynnast sem fjölbreyttustum danshefðum og ólíkum löndum og menningu, til að spinna inn í dansinn sinn. 
Dansar magadans í táskóm
Magadansmærin Rachel Kuhr kemur frá Bandaríkjunum og notar listamannsnafnið Sabah vegna þess að þegar hún bjó í Egyptalandi þá gat enginn borið nafnið hennar rétt fram svo hún fékk þetta egypska nafn sem merkir dögun. «Ég hef dansað ballett frá því ég var pínulítil en þegar ég var átján ára meiddist ég og varð að taka mér hlé frá ballettinum. Þá fór ég að velta fyrir mér hverskonar dans ég gæti dansað sem reyndi ekki eins mikið á líkamann og magadansinn varð fyrir valinu. Ég sé ekki eftir því, enda er ég alveg heilluð af honum og ég fór í dansskóla í eitt ár til Egyptalands til að læra magadans almennilega og þar komst ég í danshóp og fór með honum um heiminn og dansaði í allskonar sýningum. Ballettreynslan nýtist mér mjög vel og ég dansa stundum magadans í táskóm, sem er mín sérstaka útfærsla. Magadansinn er svo frábær að því leyti að það er hægt að spinna sjálfur og gera sínar eigin útfærslar.» 
Gaman að kenna Íslendingum
Þau eru bæði gestakennarar í Kramhúsinu um þessar mundir og eru sammála um að íslenskir dansnemendur séu í uppáhaldi hjá þeim af því þeir séu svo opnir fyrir því að læra eitthvað nýtt og fljótir að tileinka sér sporin. «Íslendingar hafa góðan takt, eru einbeittir en líka svo afslappaðir og gaman að kenna þeim.» 
Dansveislan á Nasa verður mikill suðupottur og fyrir utan magadansinn og housedansinn verður sýndur afródans, þjóðdansar frá Balkanskaga, bollywood og flamenco og að sýningu lokinni verður opið dansgólf. 
Guyom og Sabah verða sannarlega þjóðnýtt á Vetrarhátíðinni því áður en þau sýna í dansveislunni munu þau dansa í gjörningnum mikla sem opnunaratriðið mun verða á Austurvelli og eins taka þau þátt í Þjóðhátíð Alþjóðahússins á sunnudag í Blómavalshúsinu. Dansveislan á Nasa hefst kl. 21 í kvöld. Þeir sem hafa áhuga á að læra eitthvað af Guyom og Sabah geta kynnt sér tíma hjá þeim á www.kramhusid.is
