Lovísa Rut Bjargmundsdóttir fæddist í Reykjavík 13. september 1985. Hún lést af slysförum 5. maí síðastliðinn. Foreldrar hennar eru Sólveig Guðlaugsdóttir, f. 5. desember 1953, og Bjargmundur Grímsson, f. 10. apríl 1950. Foreldrar Sólveigar eru Guðlaugur Guðmundsson, d. 12. apríl 1991, og Ingibjörg Steinþórsdóttir, d. 28. ágúst 1998. Foreldrar Bjargmunds eru Grímur Aðalbjörnsson, d. 2. febrúar 1987, og Lovísa Bjargmundsdóttir, f. 6. október 1918. Systkini Lovísu Rutar eru: a) Guðmundur Bjargmundsson, f. 27. ágúst 1978, sambýliskona Hrafnhildur Guðmundsdóttir, f. 30. september 1979, b) Kolbrún Bjargmundsdóttir, f. 18. júlí 1988.
Lovísa Rut lauk grunnskólanámi frá Árbæjarskóla vorið 2001 og stundaði m.a. nám við Iðnskólann í Reykjavík um tveggja ára skeið. Hún starfaði á Veitingastaðnum Pizza Rizzo síðustu mánuði. 
Lovísa Rut verður jarðsungin frá Árbæjarkirkju í dag og hefst athöfnin klukkan 15. 
Við erum öll harmi slegin yfir fráfalli kærrar frænku okkar, Lovísu. Hvern dag erum við minnt á það hversu lífið getur verið hverfult, flestir fá tækifæri en aðrir falla frá ungir í blóma lífsins.
Lovísa var mjög glaðsinna og að mörgu leyti afar uppátækjasöm og þá sérstaklega í bernskunni. Hún var mjög fljót til og dugleg, mjög ung var hún farin að hjóla á tvíhjóli og brúka hjólaskauta svo undrum sætti. Þetta gekk auðvitað ekki þrautalaust fyrir sig en áfram hélt hún og náði mikilli færni í öllu því sem tengdist hreyfileikni. 
Lovísa ólst upp í Reykjavík, en var í reynd landsbyggðarbarn. Hún dvaldi oft á tíðum í Ólafsvík í Mýrarholtinu hjá ömmu Ingu og þá sérstaklega á sumrin. Þar undi hún hag sínum vel. Þær systur, hún og Kolla, voru mikið úti við í leik, í fjörunni og inni við Bugsvaðal við að veiða síli, tína ber og dunda sér við annað er tengdist því að vera úti í náttúrunni. 
Það þótti einnig alveg tilheyra að fara með Helga í fjárhúsin enda er það ævintýraheimur út af fyrir sig. 
Þá sótti hún reiðnámskeið og gilti engu hvort bylturnar yrðu fleiri eða færri því Lovísa hafði áræði í eðlisgerð sinni, alltaf fór hún aftur á bak og hafði bara gaman af. Dýrin áttu hug hennar allan og voru ófá heimilisdýrin sem hún átti í gegnum árin. 
Hennar helsti draumur var að verða dýralæknir, búa í sveit, hafa stóra hunda og mikið af dýrum í kringum sig 
Árin liðu og unglingsárin tóku við með öllu því sem þeim fylgir. Jafningjahópurinn varð æ mikilvægari og breyttar aðstæður fækkuðu ferðunum til Ólafsvíkur. Við fylgdumst með því að hún breyttist úr táningi í unga og glæsilega stúlku sem fór ekki alltaf troðnar slóðir. Hún var t.d. mjög virk í tölvusamfélagi Q3 (skjálfta) og þótti bera af hvað varðaði leikni á því sviði. Hún var vinsæl af öllum sem til hennar þekktu og bera skrif um hana á hugi.is þess glöggt vitni. 
Lovísa var afar góð og falleg stúlka með geislandi bros sem átti greiða leið inn í hjarta okkar og huga. Það fór ekki fram hjá þeim sem til hennar þekktu að þarna fór stúlka sem hafði mikið til brunns að bera. 
Þegar við lítum til baka þá eigum við margar yndislegar minningar um Lovísu, dýrmætar perlur sem við geymum með okkur. 
Svo yndislega æskan
úr augum þínum skein. 
Svo saklaus var þinn svipur 
og sál þín björt og hrein. 
(Tómas Guðm.) 
Elsku Solla, Beggi, Kolla, Guðmundur, Hrabba og aðrir aðstandendur. 
Guð hjálpi ykkur í sorginni. 
Sonja, Óttar, Steinþór, 
Guðmunda, Rafn, Björg 
og Guðlaug Sandra. 
Ennþá finnst mér að mig sé að dreyma. Það að þú skulir hafa farið svo óvænt frá okkur öllum er einfaldlega eitthvað sem ég get ekki meðtekið. 
Sagt er að þeir deyi ungir sem guðirnir elska. Þú varst of ung í anda til að verða nokkurn tímann tekin frá okkur og ást guðanna á þér gæti aldrei hafa jafnast á við ást okkar allra á þér. 
Tíminn á víst að lækna öll sár en miðað við allar þær góðu stundir sem við áttum saman, virðist sú lækning svo afskaplega fjarlæg. Aðeins minningin um bros þitt, svo skært og mikið, er nægjanleg til að ég fæ ánægjuhroll og brosi með þér. Þú varst alltaf svo lífleg og fjörug að allt iðaði kringum þig. 
Kannski hafðir þú ekki hugmynd um það en dagurinn snerist ávallt kringum þig. Við strákarnir lifðum fyrir bros þitt og reyndum okkar besta til að kalla það fram. Þér tókst að leysa svo mörg af okkar vandamálum að dagurinn varð tvöfalt bjartari við það eitt að leysa eitt af þínum. Stuðbolti eða fjörkálfur eru lýsingarorð sem ekki eru megnug til lýsingar á þinni persónu. 
Ég reyndi sem best ég gat að gera þér lífið auðveldara og betra, vona ég að það hafi tekist meðan þú lifðir vegna þess að þú gerðir líf mitt betra. Traust þitt á mér er ómetanlegt og því fylgir tilfinning sem ég mun leita uppi um ókomna tíð. 
Enn óska ég þess að ég geti horfið aftur til fortíðar og breytt atburðarásinni þennan hörmulega dag. Þú lofaðir að komast klakklaust heim en svo virðist sem æðri máttur hafi skorist í leikinn og hrifsað þig frá okkur. 
Manstu eftir loforðinu sem ég gaf þér áður en þú lagðir af stað heim? 
Ég mun halda þetta loforð eins lengi og þú vilt. Hvenær sem er, Lovísa mín, hvenær sem er. 
Vona ég að þér líði betur á þínum nýja stað og að þú getir glatt þá sem eru í kringum þig núna. Ég þykist viss um að þinn nýi staður sé í okkur sem þú gladdir svo mikið og endalaust meðan þú lifðir. Þú munt gera okkur sterkari fyrir vikið. 
Þakka þér fyrir allt sem þú gerðir fyrir mig, ég hlakka til að lesa bréfið frá þér, pyo. 
Dreymi þig vel. 
Þinn sætur 
Ágúst Sigurjónsson.
Hinn 6. maí átti ég afmæli og var tilbúin að fagna þeim áfanga þegar ég fékk þær fréttir að æskuvinkona mín væri látin. Tárin tóku að streyma niður, og spurningin: «Af hverju svona ung?» var óhjákvæmileg. En oft er sagt að þeir deyi ungir sem guðirnir elska en þó er það lítil huggun á svona stundu. Minningarnar fóru að hrannast upp og þar sem ég hafði þekkt Lovísu síðan ég man eftir mér voru þær ófáar. 
Við Lolla eins og hún var nefnd meðal vina vorum sannir vinir á stund sem sumir vilja kalla erfiða aldurinn, unglingsárin, þá stóðum við tvær saman í gegnum hvað sem var og á ég henni mikið að þakka fyrir það og man ég varla þann dag er við vorum ekki saman. Á unglingsárum var Lovísa mikill Korn-aðdáandi og mótaði tónlist líf okkar mikið þar sem tónlistarsmekkur okkar var sams konar. Við sátum oft úti í rólum og sungum og spjölluðum um allskonar pælingar enda var Lovísa mikið fyrir útiveru. 
Sjaldan gerðist það að við hefðum ekkert fyrir stafni vegna þess hve hugmyndarík Lovísa var, en á seinni tímum fórum við að hallast að tölvunni og eyddum við þá miklum tíma í að spila tölvuleiki saman. Það kom svo að því að ég flutti burt með fjölskyldunni og byrjuðum við hvor í sínum menntaskólanum sem varð til þess að stundir okkar saman urðu færri en annars hefði orðið. 
En ég vil þakka þér fyrir allt það frábæra sem við upplifðum saman, Lovísa, þú varst ein af þessum sjaldséðu traustu og einlægu vinkonum og það var það besta sem hefur hent mig að fá að njóta þess. Þú skilur eftir þig ótal margar minningar og munu þær fylgja mér um ókomna tíð. 
Elsku Lovísa mín, takk fyrir samfylgdina í gegnum árin. Guð blessi leiðina þína. Innilegar samúðarkveðjur til Sólveigar, Bjargmundar og fjölskyldu og einnig þeirra sem syrgja sárt á þessum erfiða tíma í lífi okkar allra. 
Helena María Árnadóttir.
Við viljum minnast æskuvinkonu okkar og skólasystur. 
Lovísa var alltaf hress og kát. Hún var mikill dýravinur og alltaf að prakkarast. Öll eigum við misjafnar sögur að segja um Lovísu en öll minnumst við hennar samt sem yndislegrar persónu sem vildi alltaf vera að prófa eitthvað nýtt. 
Útivera var eitt af því sem Lovísa elskaði mest, gátum við leikið okkur í fótbolta, snú snú og allt til þess að renna okkur á peysunum í snjónum í kirkjubrekkunni. Stundum jafnvel hékk hún út um gluggann á herberginu sínu og var að spranga ásamt vinkonum sínum. Lovísa gerði margar tilraunir á ýmsum hlutum eins og að klifra upp í tré til að sjá útsýni og detta niður eða festa sig við ljósastaura. 
Lovísu þótti nú samt fátt skemmtilegra á sínum tíma en að leika sér í barbí eða bangsó og gátum við vinkonurnar leikið okkur dögunum saman úti sem og inni með þessar dúkkur. Þegar Lovísa eltist þá áttu tölvur og tónlist allan hennar áhuga. 
Bekkurinn okkar var mjög samrýndur og gerðum við margt skemmtilegt saman, eins og að fara á böll og halda afmæli en mest vorum við þó úti að leika okkur eða héngum heima hjá einum bekkjarbróður okkar tímunum saman. Þessi bekkur samanstóð af um 20 krökkum sem voru öll bestu vinir. Þó svo að leiðir hafi legið í allar áttir seinna meir þá erum við enn bestu vinir innst inni. Öll minnumst við Lovísu sem frábærrar manneskju. Höfum við alltaf haft hana í huga og oft hugsað til endurfunda. Við viljum þakka Lovísu fyrir stórkostlegar minningar frá æskuárunum og munu þær aldrei gleymast. 
Far þú í friði, 
friður Guðs þig blessi, 
hafðu þökk fyrir allt og allt. 
(V. Briem) 
Elsku Sólveig, Bjargmundur, Guðmundur og Kolbrún. Við vottum ykkur okkar dýpstu samúð á þessum sorgartíma. Megi Guð geyma ykkur og gefa ykkur styrk um ókomna tíð. 
Kveðjur. 
Gamli MÍ-bekkurinn.
