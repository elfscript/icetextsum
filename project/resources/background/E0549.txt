Unnið er að undirbúningi endurheimtar náttúrulegra birkiskóga og kjarrs á stórum samfelldum svæðum í nágrenni Heklu. Nefnist verkefnið Hekluskógar og hefur þann megintilgang að verja land fyrir áföllum vegna gjóskugosa.
Hugmyndafræði Hekluskóga gengur meðal annars út á að nýta aðferðir náttúrunnar til útbreiðslu gróðurs út frá fræuppsprettum sem komið verður á legg á víð og dreif um svæðið, að því er fram kemur á vef Landgræðslunnar, land.is. Einnig verður unnið að uppgræðslu til að stöðva jarðvegseyðingu og binda yfirborðið. 
Hugmyndin um Hekluskóga er um fimm ára gömul og hefur verkefnishópur innan Landgræðslunnar unnið að þróun þess um nokkurt skeið. Skipuð hefur verið samráðsnefnd um verkefnið þar sem eiga sæti fulltrúar frá Landgræðslunni, Skógrækt ríkisins, Suðurlandsskógum, Skógræktarfélagi Árnesinga, Skógræktarfélagi Rangæinga, Landgræðslusjóði og landeigendum. Síðastliðinn þriðjudag var haldinn kynningarfundur í Gunnarsholti um Hekluskóga fyrir eigendur og umráðahafa lands á svæðinu.
