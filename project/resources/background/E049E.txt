Guðmundur Sæmundsson fæddist á Stóra-Bóli á Mýrum í Austur-Skaftafellssýslu 17. janúar 1921. Hann andaðist á hjúkrunarheimilinu á Hornafirði 24. apríl síðastliðinn. Foreldrar hans voru Sæmundur Halldórsson og Guðrún Þorsteinsdóttir. Guðmundur var sjöundi í röð tíu barna sem upp komust. Af þeim eru tvö á lífi.
Guðmundur kvæntist árið 1947 Aðalheiði Sigurjónsdóttur, f. 8. júlí 1928. Börn þeirra eru: 1) Gunnar Þór, f. 13.12. 1947, maki Ragnheiður Ásgeirsdóttir, f. 19.7. 1951. 2) Páll, f. 8.9. 1950, maki Dagný Rögnvaldsdóttir, f. 31.1. 1957. 3) Guðríður, f. 27.8. 1952, maki Þór R. Björnsson, f. 4.9. 1955. 4) Ingunn, f. 30.1. 1958, maki Björn Gunnlaugsson, f. 19.12. 1952. 5) Ármann Karl, f. 21.1. 1965, maki Hólmfríður Guðlaugsdóttir, f. 13.1. 1963. Barnabörnin eru 14 og barnabarnabörnin sex. 
Guðmundur ólst upp við almenn sveitastörf en fór ungur til sjós og stundaði sjóinn til ársins 1946 er hann sneri sér að vinnu í landi. Árið 1952 keyptu þau hjónin jörðina Rauðaberg á Mýrum, ásamt Sigurbjörgu systur Guðmundar og Jóni Sigurðssyni manni hennar, og hófu búskap þar. Tveimur árum síðar byggðu Guðmundur og Aðalheiður nýbýlið Hlíðarberg og bjuggu þar til ársins 1972 er þau fluttu aftur til Hafnar þar sem Guðmundur hóf störf hjá Fiskiðjuveri kaupfélagsins, lengst af sem verkstjóri og fiskmatsmaður. 
Útför Guðmundar verður gerð frá Hafnarkirkju í dag og hefst athöfnin klukkan 14. 
Nú er hann pabbi okkar búinn að kveðja þennan heim og langar okkur að minnast hans í örfáum orðum.
Við minnumst hans sem glaðlynds og góðs föður sem gott var að tala við, jafnt í gleði sem sorg. Hann var gestrisinn og hafði gaman af að taka á móti fólki og bjóða upp á kaffi og með því en vildi sjálfur helst ekkert láta hafa fyrir sér. 
Pabbi var mikil fjallageit, var léttur á fæti og ófáar ferðirnar fór hann inn á Hálsdal, upp á Haukafellsheiði, inn á Fossa að leita að fé og kom hann oftar en ekki með nokkrar kindur til baka, en þó svo að stundum kæmi hann aðeins með eitt lamb þótti honum ferðin vel þess virði. 
Hann hafði mikla ánægju af hestum og naut þess að fara á bak, meðan heilsan leyfði, og eiga barnabörnin margar góðar minningar úr hesthúsinu hjá afa því oft fengu þau að fara í hesthúsin, setjast á bak og var hann ólatur að teyma undir þeim. 
Ýmislegt fékk hann að reyna á lífsleiðinni. Hann bjargaðist naumlega úr hinu hörmulega sjóslysi 1946 þegar Borgey fórst við Hornafjarðarós og sá hann þar á eftir einum besta æskuvini sínum og fleiri skipsfélögum og var það honum mikið áfall sem aldrei leið úr minni og eftir það fór hann ekki á sjó. 
Nokkrum árum síðar slasaðist hann á auga í vinnuslysi og missti á því sjón og olli það honum oft miklum kvölum lengi á eftir. 
Síðustu ár ævi sinnar átti hann við Alzheimer-sjúkdóminn að stríða og fannst okkur sárt að horfa upp á hversu illa þessi sjúkdómur fór með hann. 
Nú er hann laus frá þessum þrautum og vitum við að vel hefur verið tekið á móti honum í nýjum heimkynnum. 
Blessuð sé minning hans. 
Gunnar, Páll, Guðríður, 
Ingunn og Ármann. 
Elsku afi. Þitt ár er á enda runnið og veturinn þinn hefur verið nokkuð langur. Svo margar minningar hafa streymt fram í hugann síðustu daga. Minningar frá Svalbarði, Víkurbrautinni, heimsóknunum ykkar suður eða veru í sumarbústöðum hingað og þangað um landið. Það fyrsta sem ég man er þegar þið amma bjugguð á Svalbarði. Ég skildi ekkert í því að gatan ykkar væri alltaf í einhverjum fiskifréttum, en það gat nú alveg passað því þú vissir allt um fiskana og sjóinn, enda keyrðirðu oft með okkur Bjössa niður að höfn. Þú spurðir karlana hvernig fiskaðist, hélst svo áfram út í Ósland til að kíkja hverjir væru að koma inn. Meðan við sátum í bílnum læddirðu svo að okkur hvítu brjóstsykursmolunum með rauðu röndunum og spurðir hvort við vildum ekki mola. 
Þegar þú fórst með okkur krakkana út í sveit, sem var nú bara fimm mínútur í burtu, og leyfðir okkur að fara á hestbak. Þessir fyrstu reiðtúrar voru nú ekki langir, þú teymdir mig einn, tvo hringi fyrir framan hesthúsið. Ég gat nú heldur ekki miklu meira, varla vaxin upp úr stígvélunum. 
Þegar þú kenndir mér að hoppa á öðrum fæti. Þegar þú settir alltaf vísifingur á nebbann minn þegar ég sagði eitthvað sniðugt. Hvernig þú brostir við, þegar við Bjössi rifum í okkur páskaegg og mamma reyndi eftir megni að hemja okkur. Þegar þú nenntir alltaf að spila við mig, tímunum saman. 
Það var nú kannski einmitt seinni árin í þessum löngu spilasetum sem ég áttaði mig á að þú varst hægt og sígandi að hverfa inn í þinn eigin heim þegar þú varst ekki viss lengur hvort við spiluðum kana eða manna. 
Núna ert þú kominn á betri stað þar sem þú getur fylgst með okkur, öllu fólkinu þínu, og lýst upp okkar leið eins og þú hefur alltaf gert. Mér þykir það svo leitt að geta ekki komið og kvatt þig, en hugga mig með þeirri vissu að við eigum eftir að taka þau mörg spilin þegar þar að kemur og ég fæ að sjá þig brosa aftur. Þú getur verið viss um að þegar þú lítur til baka sérðu brosandi andlit þeirra mörgu sem hafa glaðst yfir nærveru þinni. Ég ber sorg í brjósti en bros á vör vegna allra þinna afreka og alls þess sem þú stendur fyrir. 
Þar til við sjáumst aftur. 
Gréta.
Nú hefur lífsklukka afa míns stöðvast og hans jarðvist því lokið. 
Ósjálfrátt fer maður að rifja upp allar minningarnar um hann og eru þær margar sem koma upp í hugann. 
Hina mörgu ferðir í hesthúsið sem ég hafði ómælda ánægju af og yfirleitt var ég ekki fyrr kominn heim úr slíkri ferð en ég var farinn að hlakka til að fara aftur. 
Svo var það blessaður molapokinn. Það var sama hvert við fórum, alltaf var pokinn góði við höndina og man ég vel spenninginn sem kom þegar ég sat í aftursætinu í bíl afa og ömmu og beið eftir að heyra skrjáfið í pokanum. 
Ég eyddi oft löngum stundum hjá afa og ömmu þegar ég var minni og þegar foreldrar mínir voru að heiman gisti ég yfirleitt hjá þeim og það brást aldrei, alltaf var jafn gaman að vera hjá þeim. Alltaf góður matur og oftast lumuðu þau á ís í eftirrétt. Gat ekki verið betra! 
Afi var alltaf hress og kátur. Léttur í lund og alltaf tilbúinn að hlæja svolítið með manni og segja sögur. Ég gleymi því aldrei þegar afi sat með mig í fanginu í svefnsófanum á Víkurbrautinni og raulaði fyrir mig Erla góða Erla, ósköp var það notalegt. 
Svo fannst okkur afa voða gaman að horfa saman á Stiklu-spóluna þar sem Ómar Ragnarsson heimsótti Gísla á Uppsölum, þó svo að við skildum lítið af því sem Gísli var að segja. 
Svo fór aldurinn að segja til sín og afi fór á hjúkrunarheimilið og sambandið milli okkar minnkaði en ég reyndi að vera duglegur að koma til hans og þar áttum við saman ágætar stundir þó svo að afar erfiður sjúkdómur ynni hörðum höndum við að ná honum á sitt vald. 
Það er af nógu að taka þegar minningar sem tengjast afa eru rifjaðar upp og ég gæti haldið lengi áfram að segja frá þeim en einhvers staðar verður maður að draga mörkin og það geri ég hér. 
Afi minn, ég sendi þér mína hinstu kveðju og þakka þér allar góðu stundirnar. 
Minning þín lifir í hjarta mínu. 
Gunnlaugur Bragi.
Nú þegar afi hefur kvatt þennan heim koma upp í hugann ótal minningar tengdar afa og auðvitað ömmu líka því ég hef alltaf séð þau sem eitt. Þessar minningar eru alveg frá minni fyrstu tíð. Þá bjuggum við fjölskyldan á 55 og afi og amma á 62 þannig að það var ekki langt að fara. Enda held ég að það hafi ekki liðið sá dagur að stelpuskott kíkti ekki inn hjá ömmu og afa. Það þurfti að gá hvað væri í matinn, hvaða gestir væru, setjast og spjalla, og ekki síst spila. Allir myndirnar sem koma upp í hugann eru fallegar enda var afi fallegur maður bæði að innan og utan, ekkert aumt mátti hann sjá hvorki á mönnum né skepnum. Okkur barnabörnunum var hann alveg einstakur afi. Upprifjast nú allar fjölskylduferðir æskunnar á Mýrarnar, í Árbæ, Haukafell, á ströndina og í sumarbústaðinn, allt saman ljúfar og góðar minningar sem gott er að eiga. Eftir að ég fluttist að heiman og fór að eiga börn, minnkaði samgangurinn. En afi fylgdist samt alltaf með og hafði af því ánægju að sjá langafabörnin á hestbaki. 
Eitt sinn fyrir nokkrum árum var afi kominn heim til mín snemma um morgun. Þá hafði hann um nóttina dreymt að hestur frá okkur ætti í basli og var búinn að fara niður í land þar sem hrossin okkar voru og fann þar hest fastan í skurði og var svo kominn heim að sækja hjálp. Afi átti og hirti sjálfur hesta meðan heilsan leyfði. 
Eftir að heilsan brást hefur amma á aðdáunarverðan hátt staðið við hlið afa til síðustu stundar. 
Elsku amma mín. Guð styrki þig í sorg þinni og söknuði. 
Ég kveð þig, hugann heillar minning blíð.
Hjartans þakkir fyrir liðna tíð. 
Lifðu sæl á ljóssins friðar strönd, 
leiði sjálfur Drottinn þig við hönd. 
(Guðrún Jóh.) 
Þín 
Þorbjörg Gunnarsdóttir.
