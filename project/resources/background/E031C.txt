Birkitré vex oft af teinungi frá rótarhálsi. Tré er vex af fræi er vænlegra til að ná góðum þroska og skila til næstu kynslóðar. Skógur í Bæjarstað vex af fræi. Helgi Jónsson segir 1901 mikið vera um 1-3 ára plöntur, og í aldursmælingum Hákonar Bjarnasonar og Sigurðar Blöndals 1969 koma þær fram sem heil kynslóð trjáa um sjötugt. Vitnisburður Jóns Einarssonar í Skaftafelli (1846-1925) um hinn jafna vöxt skógarins, eftir að vera «gjörhöggvinn» um 1850, benda líka til vaxtar eftir gott fræár. Gæti þetta e.t.v. skýrt gæði skógarins, sem öllum heimildum ber saman um. 
Um 1970 varð mikið fræ í Bæjarstað, og «góður byr» hefur dreift því um auðnirnar fyrir ofan og út á sand. Þangað bárust líka plöntur í skriðuhlaupi 1982. 
En þetta góða fræár um 1970 varð hið síðasta, þótt einstök tré kunni að hafa borið fræ síðar. Flest trén 100 ára og allt að 150, og munu engan þátt eiga framar að endurnýjun skógarins, en falla hvert af öðru á næstu 20-50 árum. 
Ekki verður samt auðn eftir. Þessar 12 ha flatir eru grasi grónar og blómum milli trjánna, ber mest á blágresi og rauðum hrútaberjum. Reynir, víðir, lyng o.fl. mun setja svip á landið. 
En hvað verður umhverfis? Þar eru opin sár við jaðra, en gróa smám saman. Þau eru af völdum skriðufalla, sem hafa í stórrigningum skrapað torfurnar og ógnað skóginum. Þykkan jarðveginn og nokkuð af undirlagi hans líka hafa þær flutt niður á sandinn, og hlaup Skeiðarár síðan sópað til sjávar. Fyrir ofan skóginn er gróðurlaust að mati allra sem frá segja, kannski ofsagt, en án efa nærri sanni. 
Í ársriti Skógræktarfélags Íslands 1930-32 segir Ásgeir L. Jónsson eftir ferð í Bæjarstað: 
«Fullir hrifningar reikuðum við um þennan undurfagra reit. Morgunsólin sendi okkur sína hlýju geisla, og sló gullnum ljóma yfir skógi vaxnar hlíðar og jökulbreiður ... Við héldum upp brekkuna ...upp úr skóginum, en þá hnykkti mér skyndilega. Ég reiddi upp krepptan hnefann af gremju: Við okkur blasir breiður uppblástursgári frá norðri, sem stefnir á miðjan skóginn, og hefir þegar gert nokkurt vik í hann. Jörðin er þarna örfoka...» 
Með þessari grein hófst viðleitni til að friða skóginn. 
Kynni tókust með höfundi og Hákoni Bjarnasyni 1950 og leiddu til þess að Skógræktin tók upp árleg námskeið í gróðursetningu fyrir kennaranema. Eftir það lágu oft saman leiðir okkar Hákonar, og vorið 1954 fól hann mér að planta nokkrum lúpínurótum í auðninni í Bæjarstað. Og 3. maí stakk ég þeim niður í skriðu austast í skóginum, þar sem nú vaxa fagurbjörk o.fl. fegurstu bjarkir hans. Fyrir þetta verk okkar Hákonar, sem nú hefur borgið skóginum, hef ég lengi verið sekur maður í augum þeirra sem skilgreina sig náttúruverndarmenn, þá einu sönnu. 
Lúpínan kemur
Eftir 1970 sáir lúpínan sér næst skóginum, í rofgeirana og niður á sand. Miðar seinna upp brekkuna og í rofin sjálf. Í möl og grjóti, óx lúpínan fljótt og vel. Hátt í brekkunni hafði Ragnar í Skaftafelli sáð nokkru fræi frá Hákoni 1960, og dreifðist lúpínan fljótt niður brekkuna. Fyrir 1980 öll hlíðin þakin fræi bæði lúpínu og birkis. Sumt fræ spírar fljótt, sumt árum seinna. 
Í ágúst 1978, fann ég fagurbjörk, teinrétta, granna með ljósan börk, 2 m á hæð. Næst á ég leið hingað 1991 og er þá heldur en ekki breyting á orðin. Þetta tré hefur vaxið um 50 cm að meðaltali á hverju sumri og er nú 81/2 m á hæð, stærst og glæsilegast allra nýju trjánna. Allmargar bjarkir eru litlu lægri í nánd, hlíðin öll afar glæsileg með lúpínu í fullum blóma. 
Haustið 1994 er gott fræár. Fræ er þó einungis í ungskóginum, nú yfirleitt að ég ætla 3-4 m á hæð. Í gamla skóginum sést ekki fræ. Hann er hættur að endurnýjast, að mestu 95-140 ára gamall og brátt aldauða. 
Hvað hefði orðið nú, ef lúpínan hefði ekki komið á heillastundu til að rækta upp hinn nýja skóg? Sá gamli óx upp við óhefta beit sumar og vetur, jafnvel voru gemlingar fluttir þangað til beitar á útmánuðum. Sauðir gengu úti. Þetta gengur þvert á öll fræði um vöxt skógar. Fleiri eru furðurnar. T.d. virðist þessi birkistofn aldrei ná út fyrir torfurnar. En hefði nýr skógur nú í fyrsta sinn brotið svo fyrri hefðir, að nema land í auðninni án lúpínunnar, - eða er þetta landnám beinlínis henni að þakka? Því verður að svara játandi, hvort sem mönnum er ljúft eða leitt. 
Nú hefur lúpínan lokið hlutverki sínu og má deyja! Til þess þarf að beita fé á landið nokkur vor. Bæði hér og á Skaftafellsheiði myndu fé og hross gera þjóðgarðinn miklu betri en ella. Enda ætla ég það hvergi tíðkast nema á Íslandi að reka allar skepnur burt úr þjóðgörðum. 
Eftir tvö ár verða liðin 40 ár frá stofnun þjóðgarðsins í Skaftafelli og 95 ár frá fæðingu stofnanda hans, Sigurðar Þórarinssonar. Og þá verða liðin 100 ár frá fæðingu annars stórmennis sögunnar, Hákonar Bjarnasonar, sem m.a. bjargaði Bæjarstaðarskógi, og síðan eru liðin 50 ár. 
Höfundur er fyrrverandi kennari.
