FYLKISMENN vilja fá Heimi Ríkarðsson, fyrrverandi þjálfara karlaliðs Fram í handknattleik, í þjálfarateymi fyrir næstu leiktíð samkvæmt heimildum Morgunblaðsins. Fylkismenn, sem ætla að tefla fram karlaliði á næstu leiktíð og hafa ráðið Sigurð Val Sveinsson sem þjálfara, hafa boðið Heimi að verða aðstoðarmaður Sigurðar auk þess að sjá um yngri flokka-starf hjá félaginu.
Fylkir er ekki eina liðið sem borið hefur víurnar í Heimi en honum var á dögunum sagt upp störfum hjá Fram. Hann er með tilboð frá Gróttu/KR en félagið vill fá hann til að taka við starfi Ágústs Jóhannssonar sem hefur verið ráðinn þjálfari kvennaliðs Vals. Þá hafnaði Heimir tilboði um að taka við þjálfun KA-liðsins en gengið var frá ráðingu Reynis Stefánssonar í starf þjálfara KA í fyrrakvöld. 
Fylkir hefur fengið góðan liðsstyrk að undanförnu - leikmenn eins og Heimi Örn Árnason, Val, Guðlaug Arnarsson, Fram, Ingólf Axelsson, Fram, og Guðmund Karl Geirsson, Stjörnunni.
