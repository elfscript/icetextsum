Fljúga hvítu fiðrildin
fyrir utan glugga. 
Þarna siglir einhver inn 
ofurlítil dugga. 
Hvaða hvítu fiðrildi að verið að tala um í þessari vísu? Að líkindum einhver fiðrildi sem til urðu í huga skáldsins sem orti vísuna. Á Íslandi búa nefnilega bara svokölluð náttfiðrildi og þau eru ekki hvít heldur einhvern veginn móleit, og eru mest á ferðinni á nóttunni. 
Fiðrildi dag og nótt
Í öllum heiminum eru svo til um 150 þúsund tegundir fiðrilda og einungis einn tíundi hluti af þeim eru hin fallegu og marglitu fiðrildi sem meira spóka sig að degi til. 
Á Íslandinu okkar eru til um 70 tegundir fiðrilda, en svo eru alltaf nokkur dagfiðrildi sem flækjast hingað með loftstraumum frá Evrópu. 
Fiðrildum er líka skipt í hávængjur og lágvængjur. Hávængjur reisa vængina lóðrétt upp í loftið en lágvængjur eru þau fiðrildi sem leggja vængina lárétt yfir bolinn. Á Íslandi lifa eingöngu lágvængjur. 
Egg verður lirfa
Líf fiðrilda skiptist í fjóra hluta: egg, lirfur, púpur og fiðrildin sjálf. Fyrst verpir fiðrildið eggi. Innan í því myndast lirfa sem er eins konar lítill ormur. Þegar hann er tilbúinn skríður hann út úr egginu og hristir þá hausinn ótt og títt til að komast eitthvað áfram. Þegar lirfan er komin út fær hún sér fyrstu máltíð lífsins sem er, nema hvað... eggið sem hún varð til í. Nammi namm! 
Lirfurnar eru nefndar tólffótungar, en þær hafa 3 pör venjulegra ganglima og svo fótatotur svokallaðar. Þær hafa sterka og stóra kjálka og hakka í sig laufblöð daginn út og inn í heilan mánuð. En þær éta ekki hvað sem er! Einungis sérvalin gæðalaufblöð - að þeirra mati. Og af því þær éta svo mikið stækka þær ótt og títt og skipta 4 sinnum um ham áður en þær púpa sig. 
Púpa verður fiðrildi
Púpustigið er það stig þegar breyting á sér stað frá lirfu til fullorðins fiðrildis. Þá fer lirfan á kreik og finnur sér fallegan trjásprota. Þar byrjar hún á því að festa sig með silkiþræði við sprotann, og sum náttfiðrildi vefja sér verndarhjúp, svo enginn geti skaðað þau á meðan á breytingunum stendur. Á þessu stigi étur veran ekki (enda kannski orðin býsna södd!) og lítið lífsmark virðist með henni. Þó eiga undraverðar breytingar sér stað innan í púpunni. Nokkrum vikum síðar skríður svo fullvaxið fiðrildi út úr púpunni. 
Fullorðin fiðrildi á Íslandi hafa lífsferil sem tekur eitt ár. Oftast klekjast fiðrildi út seinni part sumars eða að hausti. Þau verpa þá eggjum á góðum stað þar sem nægur matur verður fyrir litlu gráðugu lirfuna, eins og nálægt brumi trjáa. Eggin klekjast síðan um svipað leyti og brumin springa og fær þá litla lirfan nóg að éta.
