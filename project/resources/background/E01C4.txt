KOLMUNNAVEIÐI íslenzkra fiskiskipa fer hægt af stað. Þau hafa aðeins aflað tæplega 10.000 tonn, en veiðin hefur að undanförnu verið innan lögsögu Færeyja.
Erlend kolmunnaskip hafa leitað til Íslands til að landa afla sínum. Þau hafa alls landað ríflega 66.000 tonnum hérlendis og því hafa íslenzku verksmiðjurnar tekið á móti um 76.000 tonnum. Síldarvinnslan á Seyðisfirði hefur tekið á móti mestum afla, ríflega 19.000 tonnum. Ísfélag Vestmannaeyja hefur tekið á móti 14.800 tonnum og Loðnuvinnslan á Fáskrúðsfirði er með 14.200 tonn. Næst kemur Síldarvinnslan í Neskaupstað með 9.700 tonn, Vinnslustöðin í Vestmannaeyjum er með 6.600 tonn, Fabrikkan á Djúpavogi með 6.400 tonn og Eskja á Eskifirði er með 5.400 tonn.
