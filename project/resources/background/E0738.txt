Eftir Orra Pál Ormarsson orri@mbl.is TRYGGINGASTOFNUN ríkisins (TR) hefur að undanförnu borist um eitt þúsund andmælabréf en stofnunin stendur nú frammi fyrir því að krefja þúsundir öryrkja og aldraðra um samtals 1.800 milljónir króna sem þessu fólki ber að endurgreiða samkvæmt lögum frá árinu 2002. Á sama tíma greiðir TR 700 milljónir króna til þeirra sem af ýmsum ástæðum hafa ekki nýtt sín fyllstu réttindi. 
Eins og bréfafjöldinn gefur til kynna hafa margir brugðist illa við þessum endurgreiðslum. Ekki nóg með það heldur hringja, að sögn Karls Steinars Guðnasonar, forstjóra TR, um eitt þúsund manns í stofnunina nánast daglega, auk þeirra sem þangað koma. «Símkerfið er löngu sprungið. Þessi viðbrögð eru ekkert óeðlileg. Fólk á að fá góða og snögga þjónustu hjá stofnun eins og þessari. Það er ekki annað verjandi í nútímasamfélagi, þar sem peningar eru úti um allt. Það er auðvitað mjög slæmt að geta ekki veitt öldruðum og öryrkjum mannsæmandi þjónustu,» segir Karl Steinar sem óskað hefur eftir því við heilbrigðis- og tryggingaráðuneytið að fá fjárveitingu til að ráða fimm sérfræðinga til að svara andmælendum. Við óbreyttar aðstæður mun það taka stofnunina sex til átta mánuði. 
Okkar hlutverk að fara að lögum og reglum
Karl Steinar biður fólk sem er reitt stofnuninni að hugsa sig um tvisvar. «Fólk heldur að við setjum lögin og reglugerðirnar og séum með þetta allt í rassvasanum. Sannleikurinn er hins vegar sá að lögin eru sett á Alþingi og reglugerðir í ráðuneytum og það er einfaldlega okkar hlutverk að fara að lögum og reglum. Við berum okkur því undan því að vera kennt um þetta allt saman og ég legg þunga áherslu á að TR vill veita miklu betri þjónustu en stofnunin hefur tök á eins og staðan er núna. Ég brýni því fyrir fólki að skjóta ekki sendiboðann, eins og stundum er nú tilhneigingin.»
