PÉTUR Eyþórsson, glímukappi úr KR, varð glímukóngur Íslands um sl. helgi og tryggði sér þar með Grettisbeltið fræga annað árið í röð. Íslandsglíman er elsta og sögufrægasta íþróttamót á Íslandi og hefur verið haldið árlega frá árinu 1906 að fimm árum undanskildum á árum fyrri heimsstyrjaldar. Sigurvegari Íslandsglímunnar - glímukóngur Íslands - stendur fremstur meðal jafningja í þjóðaríþrótt Íslendinga og hefur jafnan þótt mikið til þess koma að bera þann titil.
Eftir Sigmund Ó. Steinarsson sos@mbl.is Grettisbeltið er merkasti og sögufrægasti gripur í íþróttasögu Íslands og einnig sá elsti. Hefur það verið farandgripur allt frá upphafi og vinnst aldrei til eignar. Sama ólin fylgir beltinu og var á því upphaflega. Grettisbeltið var smíðað í Reykjavík af Erlendi gullsmið Magnússyni. Það er úr silfri og er mynstur þess mjög skrautlegt. Að framan er á því kringlóttur skjöldur með andlitsmynd er á að tákna Gretti fornkappa Ásmundarson er var fangbragðakappi mikill eftir því sem saga hans segir. Umhverfis skjöldinn er letrað höfðaletri: «Glímuverðlaun Íslands, Grettir.»
Í hvert sinn sem keppt er um skjöldinn er gerður silfurskjöldur með dagsetningu keppninnar og nafni sigurvegarans og er skjöldurinn festur á beltið. Eru að jafnaði um 30 skildir á beltinu og er þá jafnan elsti skjöldurinn fjarlægður af beltinu og settur í glerskáp til sýnis á skrifstofu Glímusambandsins. 
*19 ára Austfirðingur Ólafur Valdimarsson, Ungmennafélagi Akureyrar, varð fyrsti glímukóngur Íslands, en hann fagnaði sigri í keppni í húsi góðtemplara á Akureyri 1906 og er hann yngsti handhafi Grettisbeltisins. Ólafur nefndi sig síðar Ólaf V Davíðsson og er þekktur undir því nafni. Síðan Ólafur tók á móti beltinu góða á Akureyri hafa 32 glímukappar tekið á móti því og skulum við nefna nokkra til sögunnar. 
* Sigurjón Pétursson , Ármanni, varð glímukóngur Íslands fjögur ár í röð 1910-1913. 
Hætti ósigraður
*Það met bætti Sigurður Greipsson, Ungmennafélagi Biskupstungna Haukadal í Árnessýslu varð glímukóngur fimm ár í röð 1922-1926. Hann hætti síðan keppni - ósigraður. 
*Sigurður Thorarensen, Ármanni, varð fyrstur til að verða glímukóngur sex sinnum, en hann var handhafi Grettisbeltisins þrjú ár í röð 1929-1931 og síðan aftur þrjú ár í röð 1934-1936. 
* Guðmundur Ágústsson, Ungmennafélaginu Vöku í Árnessýslu varð glímukóngur fimm ár í röð 1943-1947, en hann keppti fyrir Ármann í Reykjavík fjögur síðustu sigurárin árin. 
* Ármann J. Lárusson, Ungmennafélagi Reykjavíkur og Breiðabliki, er sá glímukappi sem oftast hefur hampað Grettisbeltinu - alls 15 sinnum. Hann var fyrst glímukóngur 1952 og síðan tók hann á móti Grettisbeltinu fjórtán ár í röð 1954-1967. Þessi einstaki glímumaður á því met, sem verður eflaust aldrei slegið. Yfirburðir Ármanns J. voru svo miklir að hann tapaði aðeins á einu móti allt tímabilið og aðeins örfáum viðureignum. 
*Faðir hans - Snæfellsnesingurinn Lárus Salómonsson, Ármanni, varð glímukóngur þrisvar, 1932, 1933 og 1938. 
*Glímumenn úr Þingeyjarsýslu létu mikið að sér kveða upp úr 1975 og þá sérstaklega bræðurnir Pétur V. og Ingi Þór Yngvasynir frá Skútustöðum og Eyþór Pétursson frá Baldursheimi, Pétur V. varð fimm sinnum glímukóngur, Ingvi Þór fjórum sinnum og Eyþór tvisvar, sem svo skemmtilega vill til að hann er faðir núverandi glímukappa Íslands, Péturs. 
*Ólafur H. Ólafsson, KR, náði að stöðva þá Þingeyinga og varð hann handhafi Grettisbeltisins fimm sinnum á árunum 1885 til 1991. 
*Síðan fór Grettisbeltið austur fyrir fjall þrisvar er Jóhannes Sveinbjörnsson, HSK, frá Heiðarbæ í Þingvallasveit, fagnaði sigri 1992,1993 og 1995. 
*Eftir það kom að þætti Ingibergs Jóns Sigurðssonar, Ármanni og Víkverja, að bera beltið sjö ár í röð, 1996-2002. 
* Ólafur Oddur Sigurðsson, HSK, úr Grímsnesi varð glímukóngur 2003 og Pétur Eyþórsson hefur fagnað sigri tvö sl. ár. 
Freyjumenið
Fyrst var keppt um Freyjumenið og sæmdarheitið glímudrottning Íslands 2000. Þá fagnaði Inga Gerða Pétursdóttir , HSÞ, sigri, en hún er dóttir Péturs V. frá Skútustöðum, sem varð glímukóngur Íslands fimm. Inga Gerða varð aftur sigurvegari 2002. 
Hildigunnur Káradóttir, HSÞ, varð glímudrottning 2001 og Svana Hrönn Jóhannsdóttir, GFD, 2003, en hún er systir Sólveigar Rósar Jóhannsdóttur sem hefur verið glímudrottning tvö sl. ár.
