JÓN Ásgeir Jóhannesson, forstjóri Baugs, sagði í samtali við Morgunblaðið í gærkvöld að Barclays, Robert Tchenguiz og Baugur Group hefðu í sameiningu gert tilboð í Somerfield verslunarkeðjuna.
Hann sagði að þessir aðilar hefðu komist að þeirri niðurstöðu að rétt væri að hafa með sér samstarf um hvernig standa bæri að yfirtöku á Somerfield. Samkvæmt heimildum Morgunblaðsins nálgast tilboð hinna þriggja tilboðsgjafa 210 pens fyrir hvern hlut. 
Aðspurður sagði Jón Ásgeir næstu skrefin verða áreiðanleikakönnun á bókhaldi Somerfield. «Slík vinna mun taka einhverjar vikur þannig að ekki liggur ljóst fyrir hver niðurstaðan verður.» 
Jón Ásgeir var að lokum spurður hvaða væntingar hann hefði til framhaldsins eftir að þetta nýja tilboð þriggja tilboðsgjafa hefur komið fram. «Væntingarnar eru einfaldar, við ætlum okkur bara að klára þetta.»
