Frjálsi fjárfestingarbankinn býður nú fasteignakaupendum og þeim sem vilja stokka upp hjá sér fjármálin allt að 100% íbúðarlán, verðtryggð með 4,15% vöxtum (fastir til 5 ára í senn). Frjálsu íbúðarlánin hafa fengið góðar viðtökur, m.a. vegna þess að ekki eru gerðar kröfur um önnur bankaviðskipti. Fólk vill vera frjálst með sín bankaviðskipti og ekki eiga á hættu umtalsverða vaxtahækkun á fasteignalánin sín ef það verður óánægt með bankann sinn og skiptir um viðskiptabanka.
Hámarksíbúðalán hjá Frjálsa miðað við 100% veðsetningu er 25 milljónir króna. Lántaki þarf að standast greiðslumat og bankinn gerir kröfu um 1. veðrétt í fasteign. Ef um 100% fjármögnun á fasteignakaupum er að ræða þá er lánið greitt út í tveimur hlutum. Fyrri hluti lánsins getur numið allt að 80% af kaupverði og síðari hluti 20%. 
Með því að skipta láninu í tvo hluta eru hagsmunir kaupanda fasteignarinnar/lántakans betur tryggðir þar sem ekki er æskilegt að greiða allt kaupverðið áður en afhending hins selda hefur átt sér stað. Til þess að koma enn frekar til móts við lántaka þá heimilar Frjálsi uppgreiðslu á 20% láninu (81-100% af kaupverðinu) á lánstímanum, án uppgreiðslugjalds. 
Margir hafa lent í vandræðum með lágt brunabótamat á íbúðum sínum. Nær alltaf er hægt að finna mjög auðveldar lausnir á slíkum málum og hafa lánafulltrúar Frjálsa aðstoðað lántakendur við það án mikilla vandkvæða. 
Lánstími Frjálsra íbúðarlána getur verið allt að 40 ár. Vakin er athygli á því að Frjáls íbúðarlán geta einnig verið samansett úr íslenskum krónum og erlendri mynt. Til samanburðar bjóða aðrir bankar ekki sömu vaxtakjör og Frjálsi. Séu skilyrði um bankaviðskipti ekki uppfyllt bjóða bankarnir lægst 5,05% vexti. Til þess að fá lán á 4,15% vöxtum í hinum bönkunum þurfa lántakar að uppfylla t.d. skilyrði um lífeyrissparnað, kreditkort, samning um greiðsludreifingu, tryggingar o.fl. 
Lántakar eiga þá yfir höfði sér, ef þeir færa viðskipti sín annað, vaxtahækkun upp á tæpt 1,0%, þ.e. úr 4,15% í 5,05%, eða eins og einn bankinn orðar það á heimasíðuna sinni «Vextir eru 5,05% á skuldabréfi en veittur er afsláttur ef skilyrði um viðskipti eru uppfyllt. Með auknu framboði á bankaþjónustu til einstaklinga á Íslandi, t.d. erlendis frá, getur verið margt gott í boði og því ekki hagkvæmt að binda sig í einum banka til t.d. 40 ára með öll sín bankaviðskipti. Frjálsu íbúðarlánin eru því ákjósanlegur kostur fyrir þá sem eru í fasteignakaupahugleiðingum eða þá sem vilja einfaldlega stokka upp hjá sér fjármálin og vilja ekki binda sig við einn banka með sín viðskipti. 
Lánað er á fasteignir í þéttbýli á virkum markaðssvæðum. Frjálsi fjárfestingarbankinn skoðar og metur hverja lánsumsókn með tilliti til veðhæfis viðkomandi fasteignar. 
Til allt að 40 ára
Fyrir þá sem vantar viðbótarlán á fasteignina sína býður Frjálsi upp á hagstæð fasteignalán til allt að 40 ára. Peningana getur lántaki síðan notað í það sem hann vill. Svona lán hentar sérstaklega vel fyrir þá sem eru að kaupa eða endurbæta íbúðarhúsnæði eða skuldbreyta óhagstæðari lánum, t.d. yfirdráttarlánum. 
Fasteignalán eru veitt með breytilegum vaxtakjörum sem fara eftir því hvaða veðréttur er í boði. Þessi lán eru því sérlega hagstæð fyrir þá sem eiga nánast skuldlausar eignir en vilja ráðast í einhvers konar fjárfestingu að eigin vali. Vextir eru frá 5,05% vttr. og veðsetningarhlutfall getur numið allt að 80% af verðmati. 
Sumarhúsalán
Í ljósi mikillar eftirspurnar og síaukinnar sumarhúsaeignar landsmanna býður Frjálsi nú hagstæð sumarhúsalán til allt að 15 ára. Vextir eru frá 4,95% vttr. breytilegir. Landsmenn gera æ ríkari kröfur til sumarhúsa sinna og oft á tíðum er um að ræða glæsileg heilsárshús með heitum potti, trépalli o.fl. Ekki þarf að fjölyrða um að allt kostar þetta peninga. 
Frjálsi kemur því til móts við þá sem vilja byggja sér sumarhús og býður upp á lán á byggingartímanum, tryggð með veði í byggingarframkvæmdunum. Skilyrði er að sumarhúsið sé byggt á sumarhúsalóðinni, þ.e. þar sem það á að standa. Þeir sem eiga sumarhús nú þegar geta sótt um lán sem nemur allt að 60% af verðmati. Vert er að taka fram að sumarhúsin þurfa að vera vel tryggð, þ.e. með brunatryggingu og húseigendatryggingu. 
Lánafulltrúar Frjálsa veita allar nánari upplýsingar. Komið og kíkið við, það er alltaf heitt á könnunni hjá okkur.
