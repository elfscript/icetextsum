«LÓAN er komin að kveða burt snjóinn,» segir í vorkvæðinu sem allir kunna. Engu er líkara en að þessi fíngerða lóa hafi náð að kveða burt snjóinn á litlum bletti rétt austan við Vík í Mýrdal. Eftir notaleg hlýindi páskanna skall skyndilega á með kuldakasti og óveðri. Næstu daga er spáð hlýnandi veðri með suðlægum áttum og úrkomu, en þó ekki nema fram á þriðjudag, því þá lítur út fyrir að taki við éljaveður og norðanátt.
