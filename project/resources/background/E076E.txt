Það er margt sem styður þá tilgátu sumra Borgnesinga að körfuboltinn sé þeim jafnlífsnauðsynlegur og fótboltinn Skagamönnum. Og menn hafa töluverðar áhyggjur af sálarheill Borgnesinga séu þeir ekki í þokkalegum málum í efstu deild. Fátt þykir betri skemmtun en að fara á fjörugan og spennandi leik í íþróttahúsinu. Framtakssamir áhugamenn innan raða Skallagríms hafa haldið úti öflugri upplýsingagjöf á vefnum www.skallagrimur.is um gengi liðsins og körfuboltans í Borgarnesi. Meira að segja Old Boys fá sinn skerf af athyglinni. 
En þrátt fyrir gott gengi liðsins undanfarið hafa stóru mennirnir í liðinu ekki verið að troða fyrir fullu húsi. Þó brá svo við í síðasta heimaleik að Skagfirðingurinn í liði Skallagríms, Axel nokkur Kárason, tróð með tilþrifum og dansaði skagfirskan stríðsdans í kjölfarið eins og segir í fréttinni. Á vefnum má skoða myndband af troðslunni frægu sem eins og segir «hinn geðþekki stuðningsmaður liðsins, Þórhallur á Grímastöðum, gaf sig fram og lét þá fá þetta skemmtilega myndbrot af troðslu Axels». 
Þorri almennings hefur lítið orðið var við undirbúning flokka til sveitarstjórnarkosninga í vor. Menn velta fyrir sér hverjir bjóði fram í sameinuðu sveitarfélagi, hverjir muni gefa kost á sér til endurkjörs og hvort einhverjir nýir ætli sér að bjóða fram. Hvort Bifrestingar ætla sér einhvern skerf í sveitarstjórnarmálum skal ósagt látið en í liðinni viku stofnaði Vinstrihreyfingin - grænt framboð félagsdeild í Viðskiptaháskólanum á Bifröst. Var deildin nefnd Grábrók en markmið hennar er að vera vettvangur umræðna um samfélagsmál af ýmsum toga með áherslu á félagshyggju, viðskipti, efnahags-, atvinnu- og umhverfismál. Nýjung í stjórnmálastarfi á Bifröst er sú að allir nemar, kennarar og starfsmenn við skólann, sem og aðrir búsettir á staðnum, geta gerst félagar í Grábrók. Félagar þurfa ekki að vera flokksbundnir í Vinstrihreyfingunni - grænu framboði, en aðeins þeir sem það eru hafa rétt til stjórnarsetu og atkvæðisrétt á fundum. Um félagsdeildina má lesa nánar á vefnum http://www.vg.is/bifrost.
