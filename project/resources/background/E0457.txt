«MÉR fannst ekki annað hægt en að hafa Íslendingana Sigurð Jónsson og Albert Guðmundsson á bekknum,» sagði Sævar Helgason, framkvæmdastjóri Íslenskra verðbréfa og eldheitur stuðningsmaður Arsenal, þegar hann valdi draumalið síns félags. «Það er mikið af góðum leikmönnum sem hægt er að velja í draumaliðið en mér fannst við hæfi að hafa Íslendinga með í hópnum,» segir Sævar sem byrjaði að halda með Arsenal mjög ungur að árum og hefur ekki stigið feilspor í þeirri sannfæringu sinni.
Eftir Skúla Unnar Sveinsson skuli@mbl.is Ég held ég hafi byrjað að halda með Arsenal þegar ég var fjögurra eða fimm ára. Frændur mínir tveir, sem eru tvíburar og tíu árum eldri en ég, voru miklir fótboltaspekúlantar. Annar hélt með Arsenal en hinn Liverpool og þeir reyndu mikið að hafa áhrif á mig í rétta átt. Sem betur fer valdi ég Arsenal og hef verið mjög harður stuðningsmaður félagsins og farið á marga leiki með liðinu,» segir Sævar.
Stuðningsmaður af lífi og sál
Eftir að hafa rætt við Sævar er alveg ljóst að hann er enginn áhugamaður í stuðningi sínum og aðdáun á félaginu. Hann er atvinnumaður. «Ég fer svona sex til átta sinnum á ári á leiki hjá félaginu. Ég hef ekki verið með ársmiða á Highbury en er að hugsa um að fá mér slíkan á nýja vellinum. Ég hef hins vegar aðgang að miðum í gegnum tengsl mín við félagið og hef farið reglulega út til að fylgjast með liðinu í ein fimm, sex ár. 
Ég byrjaði að fara út á leiki upp úr 1990. Fyrsti leikurinn var úrslitaleikurinn í Evrópukeppninni 1994 í Kaupmannahöfn þar sem við unnum Parma þegar Alan Smith gerði úrslitamarkið. Síðan sá ég þá tapa fyrir Zaragoza árið eftir í París. Frá árinu 2000 hef ég tekið þetta sex til átta leiki á ári,» segir Sævar sem á nokkur hlutabréf í Arsenal, enda eldheitur stuðningsmaður sem tekur starfið alvarlega. 
«Ég varð strax mjög harður stuðningsmaður félagsins og hef tekið þetta alvarlega alveg frá byrjun. Ég keypti allar bækur sem ég komst yfir um Arsenal og kynnti mér söguna og hef fylgst mjög lengi með þessu og horfi á hvern einasta leik. 
Ég er líka að ala son minn sem er sex ára upp í að halda með Arsenal og það gengur ljómandi vel. Hann er ekki efins í trúnni og ég held hann sé búinn að sjá til þess að bekkjarfélagar hans haldi líka með Arsenal.» 
Sævar hefur fylgst lengi með Arsenal en hann er ekki í vafa um hvaða tímabil stendur upp úr hjá félaginu. 
«Ég held að þetta tímabil sem Wenger er búinn að vera við stjórnvölinn sé það besta í sögu félagsins. Þetta hefur auðvitað verið með ólíkindum og eins á milli 1925 og 1934 þegar Herbert Chapman var þjálfari. En liðið sem Wenger hefur byggt upp er það langbesta sem Arsenal hefur átt. Hann hefur auðvitað sannað að hann er algjör snillingur. Manchester United og Chelsea hafa úr miklu meira fjármagni að spila, en Wenger hefur búið til frábært knattspyrnulið og eins hefur hann verið útsjónarsamur varðandi kaup og sölur á leikmönnum og grætt vel á því.» 
Hefur þú ekki hitt leikmenn persónulega í ferðum þínum á Highbury? 
«Jú, jú, ég hef gert það. Ég fæ reglulega VIP-miða frá þeim og fór til dæmis með strákinn minn um daginn í fyrsta skipti á leik og þá hittum við alla leikmennina eftir leikinn og honum fannst það nú ekkert leiðinlegt. Það styrkti hann heilmikið í trúnni að fá myndir af sér með öllum stjörnunum. 
Ég hitti leikmenn liðsins reglulega og meira að segja í gær rakst ég á Ljungberg niðri í bæ,» sagði Sævar í gær, en hann kom til landsins frá Lundúnum í gær. 
Á um 50 áritaðar treyjur
Eins og áður segir tekur Sævar það alvarlega að vera stuðningsmaður Arsenal og á mikið af gripum sem tengjast félaginu. «Það má eiginlega segja að ég sé með herbergi undir þetta allt. Ég á mjög margar áritaðar treyjur sem ég er búinn að ramma inn. Strákurinn er með treyju frá Henry innrammaða uppi á vegg í herberginu sínu og ég er með Vieira-treyju á skrifstofunni. Svo lánaði ég veitingastað á Akureyri skyrtu áritaða af Henry. Ég held að ég eigi allar treyjur áritaðar frá 1990, ætli þær séu ekki eitthvað um fimmtíu.» 
Ég hef heyrt að þú sért með gott númer á bílnum þínum - GUNNER. 
«Já, reyndar er það ekki á núna, en ég er að fá það aftur. Ég þurfti að skila inn númerinu og bíða í eitt ár til að fá það aftur og það er komið að því. Það var ekki hægt að hafa Gunners vegna þess að það eru of margir stafir, en Gunner er bara eintalan þannig að þetta er í fínu lagi. Þetta ár er búið að vera virkilega erfitt og ég lét þá heyra það hjá Bifreiðaskoðun,» segir Sævar sem getur tekið gleði sína fljótlega. 
Ian Wright var fyrsti maður sem Sævar valdi í draumalið sitt. «Það voru blendnar tilfinningar hjá mér þegar Henry sló met Wrights í vetur. Henry er náttúrlega snillingur en Wright var svo mikill karakter og hann er í miklu uppáhaldi hjá mér. Ég varð vitni að því þegar Wright sló markametið hjá Arsenal. Ég var þá á Highbury og hann gerði þrennu á móti Bolton. Guðni Bergsson var þá í liðinu hjá Bolton og þegar hann kom heim sagði hann í viðtali við ykkur að Ian Wright væri erfiðasti mótherjinn því þótt Henry væri trúlega teknískari þá væri Wright miklu meiri karakter og baráttuhundur. Hann væri síröflandi í eyru manns, sagði Guðni um hann. 
Eins hélt ég alltaf mikið upp á Merson. Tony Adams var auðvitað algjör kóngur og það var ógleymanleg tilfinning þegar hann skoraði síðasta markið á móti Everton 1998 í síðasta leiknum þegar við urðum meistarar. Jafn ógleymanleg og þegar Michael Thomas skoraði 1989 þegar við unnum Liverpool 2:0 á Anfield og urðum Englandsmeistarar. Það var alveg ógleymanlegt.» 
Nýr völlur óumflýjanlegur
Sævar hefur margoft komið á Highbury og sér á vissan hátt eftir vellinum þegar félagið flytur á nýjan heimavöll. «Það er mikill missir að Highbury enda völlurinn hluti af sögu félagsins. En þetta varð að gerast vegna peninganna sem koma í kassann við að fá fleiri áhorfendur. Grasið á Highbury hefur alltaf verið það besta enda er völlurinn vel opinn. Það verður mikill söknuður að vellinum, en þetta verða kannski ekki svo mikil viðbrigði þar sem nýi völlurinn er svo nálægt og mér heyrist á stuðningsmönnum liðsins úti að þetta verði allt í lagi. Það er helst þeir allra elstu sem geta illa sætt sig við þetta.»
