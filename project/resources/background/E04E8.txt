Sigurður Halldórsson sellóleikari er tekinn við listrænni stjórn Sumartónleika í Skálholti, en tónleikaröðin hefst 2. júlí og lýkur 7. ágúst. 
Sigurður segir að áfram verði byggt á þeirri hefð sem skapast hefur á sumartónleikunum. «Hún hefur náð að samlagast markaðnum og þeim ört vaxandi hópi sem mætir á tónleikana. Það er engin ástæða til að breyta því sem hefur heppnast vel,» segir Sigurður. Þó verður margt nýmæla í Skálholti með nýja stjórnandanum, og tónleikaröðin mun fá að þróast og dafna og vaxa í fleiri áttir. 
Sem fyrr verður efnisskrá hátíðarinnar að mestu leyti byggð á tónlist barokktímans og samtímatónlist, einkum trúarlegri. Staðartónskáld í sumar verða fimm. Jórunn Viðar verður tónskáld sumarsins hjá sönghópnum Hljómeyki. Þá munu flytjendur allra tónleikahelga sumarsins taka þátt í frumflutningi á stólversum byggðum á sálmum íslenskra 17. aldar skálda. Lögin við sálmana eru sótt í íslensk handrit og verða útfærð af fulltrúum yngstu kynslóðar íslenskra tónskálda, þeim Huga Guðmundssyni, Önnu S. Þorvaldsdóttur, Gunnari A. Kristinssyni og Þóru Marteinsdóttur. Einnig verða flutt eftir þau ný verk fyrir sellóoktett. 
Að sögn Sigurðar verður sumarið í Skálholti að nokkru helgað ítalska sellóleikaranum og tónskáldinu Luigi Boccherini, en á þessu ári er tveggja alda ártíðar hans minnst. Í tilefni af því verður sellóið nokkuð áberandi á tónleikaskrám sumarsins. Ekki svo að skilja að það skipti beinlínis máli á hvaða hljóðfæri er leikið, en óneitanlega kemur hljóðfærið mikið við sögu þegar fjallað er um Boccherini. Meginviðfangsefnið eftir Boccherini í sumar er þó kirkjulegt verk, Stabat Mater fyrir tvo sóprana, tenór og strengjakvintett. Þar munu sópransöngkonurnar Marta G. Halldórsdóttir og Hlín Pétursdóttir og Eyjólfur Eyjólfsson tenór fara með einsöngshlutverkin. Annað sem hvetur mig til að flagga sellóinu er að óvenju margir íslenskir sellóleikarar leika á barokkselló, þar af þrjár ungar konur sem búa erlendis við nám og störf og leika fyrst og fremst á barokkselló. Þetta eru þær Hanna Loftsdóttir, Ólöf Sigursveinsdóttir og Steinunn Stefánsdóttir. Þær verða allar þátttakendur á Sumartónleikum í sumar. Þá verður einnig flutt verkið L'Eternel Retour fyrir átta selló eftir rúmenska tónskáldið Doinu Rotaru, en hún verður staðartónskáld næsta ár. 
Tónlistarsmiðja unga fólksins er meðal þeirra nýmæla sem Sigurður efnir til í sumar. Þær Þórdís Heiða Kristjánsdóttir og Hildur Guðný Þórhallsdóttir munu leiðbeina börnum í skapandi tónlistarvinnu hvern laugardag meðan á Sumartónleikum stendur. «Eftir tónleikana geta foreldrar komið í smiðjuna og hlustað á afrakstur vinnu krakkanna.» Báðar eru þær Þórdís og Hildur Guðný sérmenntaðar á þessu sviði, og hafa að sögn Berglindar Maríu Tómasdóttur, framkvæmdastjóra sumartónleikanna, starfað talsvert með Tónlist fyrir alla í skólum landsins. 
«Barnafólk þarf því ekki að missa af tónleikum, en getur haft börnin með í Skálholt.» 
Þá verður bryddað upp á þeirri nýjung að hafa kvöldtónleika í miðri viku meðan á hátíðinni stendur. Verða þeir annaðhvort í kirkjunni eða í Oddsstofu í Skálholtsbúðum í næsta nágrenni hennar. Þetta ætti að vera kærkomið þeim sem dvelja eða búa í nágrenni Skálholts og kjósa frekar að sækja tónleika að kvöldi til af ýmsum ástæðum. Á þessum tónleikum munu m.a. koma fram Vocal Ensemble Hamburg, Voces Thules og Dean Ferrell kontrabassaleikari. Sigurður segir að búið sé að ráðgera þrenna kvöldtónleika í sumar, en verið geti að þeim fjölgi. «Ég held að kvöldtónleikar geti sett meiri hátíðarbrag á sumartónleikana, og hugsast getur að farið verði með þá á aðra staði í nágrenni Skálholts,» segir Sigurður. 
Andleg tónlist hefur alltaf verið fyrirferðarmikil í Skálholti sem eðlilegt er á þeim aldna biskupsstað. «Ég segi ekki að sú tónlist þurfi endilega að vera kristin, og mér finnst mega skoða andlega tónlist í víðara samhengi. Ég held að það veiti ekki af að koma fólki betur saman, þótt kristileg tónlist verði áfram bróðurparturinn af andlegu tónlistinni sem flutt er í Skálholti. Það er skylda okkar að flytja andlega tónlist á sumartónleikunum, eins barokktónlist og nýja tónlist, en eitt markmið höfum við sett okkur til viðbótar. Það er að stuðla að rannsóknum á tónlistararfi okkar úr handritunum, og að við pöntum ný tónverk til flutnings, sem byggð eru á arfinum.» 
Margir góðir gestir að utan munu sækja Sumartónleika heim, auk Vocal Ensemble Hamburg. Blokkflautukvintettinn Fontanella frá Englandi flytur bæði samtíma- og endurreisnartónlist. Fiðluleikarinn Stanley Ritchie mun leiða Bachsveitina þriðju tónleikavikuna og svo mun Jaap Schröder leiða sveitina vikuna á eftir auk þess að leiða Skálholtskvartettinn sem fyrr. Nordic Affect, sem sænski lútuleikarinn Karl Nyhlin og Halla Steinunn Stefánsdóttir fiðluleikari skipa, mun debútera á Íslandi með 17. aldar sónötuprógramm. Auk þeirrar síðastnefndu munu fjölmargir íslenskir flytjendur búsettir erlendis koma fram. Má þar nefna Guðrúnu Jóhönnu Ólafsdóttur mezzosópran, Ágúst Ólafsson baritón, Eyjólf Eyjólfsson tenór auk hljóðfæraleikara sem leika með Bachsveitinni í Skálholti og nýstofnuðum djúpstrengjahópi, Lilju. 
Nánari upplýsingar um Sumartónleika í Skálholti, flytjendur og tónleika er að finna á nýjum vef: www.sumartonleikar.is. 
begga@mbl.is
