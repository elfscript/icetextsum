LOGI Geirsson, Guðjón Valur Sigurðsson og Snorri Steinn Guðjónsson létu mikið að sér kveða með liðum sínum í þýsku 1. deildinni í handknattleik á laugardaginn. Logi var markahæstur hjá Lemgo ásamt Christian Schwarzer, þeir gerðu 7 mörk hvor þegar lið þeirra burstaði botnliðið Post Schwerin, 38:22, eftir að staðan var 21:9 í hálfleik.
Guðjón Valur Sigurðsson og Oleg Velyky skoruðu 8 mörk hvor fyrir Essen í Düsseldorf. Framlag þeirra dugði þó ekki því heimamenn unnu óvæntan sigur, 27:25, þar sem Alexander Petersson gerði 4 mörk og Markús Máni Michaelsson 3. Düsseldorf krækti sér þarna í dýrmæt stig í fallbaráttunni.
Snorri Steinn skoraði 8 mörk fyrir Grosswallstadt í gær þegar liðið vann Wilhelmshavener á útivelli, 22:21. Einar Hólmgeirsson skoraði 4 mörk fyrir Grosswallstadt og Gylfi Gylfason 4 mörk fyrir Wilhelmshavener. 
Magdeburg, undir stjórn Alfreðs Gíslasonar, náði stigi gegn Gummersbach frammi fyrir 18.759 áhorfendum í Kölnarena, með því að skora tvö síðustu mörkin, 27:27. Sigfús Sigurðsson skoraði eitt mark fyrir Magdeburg en Arnór Atlason lék ekki með liðinu vegna meiðsla. 
Kiel vann Wetzlar án vandræða, 30:24, eftir 18:9 í hálfleik. Róbert Sighvatsson skoraði eitt mark fyrir Wetzlar. 
Einar Örn Jónsson komst ekki á blað í liði Wallau Massenheim sem tapaði fyrir Minden, 33:27. Patrekur Jóhannesson lék ekki með Minden vegna meiðsla. 
Sören Stryger, danski hornamaðurinn, skoraði 13 mörk fyrir Flensburg sem burstaði N-Lübbecke, 45:30. 
Flensburg og Kiel eru áfram jöfn og efst í deildinni, með 50 stig hvort, en Kiel á leik til góða og á mun auðveldari leiki eftir á lokasprettinum.
