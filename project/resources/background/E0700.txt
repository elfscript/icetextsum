Kína hefur mikið aðdráttarafl fyrir vestræn fyrirtæki um þessar mundir. Þar er vinnuafl ódýrt og því hægt að láta framleiða hluti með lágum tilkostnaði, en ekki þykir síður eftirsóknarvert að komast inn á markað, þar sem kaupkrafturinn vex dag frá degi og fótfestu fylgir gríðarleg gróðavon í fjölmennasta ríki heims.
Oft gleymist að spyrja hversu langt eigi að ganga í að afla viðskiptavildar í Kína. Þótt losað hafi verið um höft í kínversku efnahagslífi situr þar enn einræðisstjórn við völd, sem beitir íbúa landsins pólitískri kúgun. 
Harðri gagnrýni hefur verið beint til fjögurra bandarískra fyrirtækja í tæknigeiranum, Google, Yahoo, Microsoft og Cisco Systems, og sagði repúblikaninn Christopher Smith í yfirheyrslum á Bandaríkjaþingi í vikunni að sér yrði illt vegna samvinnu þeirra við kínversk stjórnvöld um að kæfa rödd kínverskra andófsmanna. 
Í vitnaleiðslunum á Bandaríkjaþingi hefur sjónum sérstaklega verið beint að tvennu. Annars vegar hvernig viðmóti hefur verið breytt á vefnum, þar á meðal leitarvélum og tólum til að blogga, í samræmi við kröfur einræðisherranna í Kína. Hinsvegar veldur áhyggjum að vestræn fyrirtæki hafi selt Kínverjum tæki, sem er hægt að nota til að fylgjast með því, sem fólk gerir á netinu, jafnvel með þeim afleiðingum að fólki hefur verið varpað í fangelsi fyrir nethegðun, sem á Vesturlöndum teldist að nýta tjáningarfrelsið. 
Ég skil ekki hvernig forusta fyrirtækja ykkar getur sofið á nóttunni,» sagði Tom Lantos, þingmaður demókrata, þegar hann ávarpaði fulltrúa fyrirtækjanna í vitnaleiðslunni. 
Það eru tvær hliðar á Kína og þeir, sem kjósa að eiga viðskipti við Kínverja, geta ekki bara horft á krónur og aura. Þeir verða að gera sér grein fyrir því að þeir eru einnig að styrkja í sessi stjórnvöld, sem bera ábyrgð á dauða tugmilljóna manna og enn þann dag í dag beita einræði og kúgun til að halda völdum.
