Einn af hverjum tíu Norðmönnum á aldrinum 30-44 ára getur hugsað sér að vinna a.m.k. til 67 ára aldurs, að því er fram kemur í könnun sem norska Gallup gerði og vitnað er til á vef Aftenposten.
Í aldurshópnum 60-67 ára vilja fjórir af hverjum tíu vinna a.m.k. til 67 ára aldurs. Lífeyrisráðgjafi sem rætt er við segir eðlilegt að sjónarhornið breytist eftir því sem maður verður eldri. 
Meðaleftirlaunaaldur í Noregi er 57,8 ár og er það fimm árum yngra en árið 1970. Nú er unnið að því að snúa þessari þróun við og hvetja fólk til að vinna lengur. 
Eldri kynslóðir virðast vera tryggari vinnuveitanda sínum en þær yngri. Þeir sem haft hafa sömu vinnuna í 30-40 ár skilgreina sig í meira mæli út frá vinnunni en þeir yngri sem skipta oftar um vinnu, að mati sérfræðinga.
