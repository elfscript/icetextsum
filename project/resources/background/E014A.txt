TALIÐ er fullvíst að tveir erlendir vísindasjóðir muni leggja fram 4,2 milljónir dollara, um 260 milljónir króna, til íslenska djúpborunarverkefnisins, sem unnið er í samstarfi Landsvirkjunar, Orkuveitu Reykjavíkur, Hitaveitu Suðurnesja og Orkustofnunar. Þetta kom fram í ræðu Friðriks Sophussonar, forstjóra Landsvirkjunar, á samráðsfundi fyrirtækisins sem haldinn var á Hótel Nordica í gær.
Verkefnið hefur staðið yfir í nærri fjögur ár og hefur það meginmarkmið að finna nýtanlegan háhita á allt að fimm kílómetra dýpi. Yrði um margfalt meiri orku að ræða en hefðbundnar vinnsluholur gefa í jarðvarma í dag á 2-3 km dýpi. Friðrik sagði einnig að á síðasta ári hefði einkum verið unnið að fjármögnun verkefnisins en kostnaður við fyrstu tilraunaholuna er áætlaður 1,5 til 2 milljarðar króna. 
Mikilvægt verkefni
Sagði Friðrik það mikilvægt að ríkið legði verulega fjármuni til verksins ásamt orkufyrirtækjunum og öðrum styrktaraðilum. Hér væri um langtímaverkefni að ræða sem varðaði þjóðarhag og myndi efla jarðhita- og jarðvísindastarfsemi. 
Valgerður Sverrisdóttir iðnaðarráðherra vék að djúpborunarverkefninu í ávarpi sínu á samráðsfundinum. Sagði hún þörf vera á samstilltu átaki allra hagsmunaaðila. Niðurstöður verkefnisins gætu nýst fjölmörgum ríkjum heims, ekki síst þróunarríkjum sem byggju yfir svipuðum háhitasvæðum og hin eldvirku íslensku svæði. 
«Hér getur því verið um að ræða afar mikilvægt verkefni fyrir íslensk stjórnvöld að benda á sem mikilvægt þróunarverkefni á sviði endurnýjanlegra orkulinda á heimsvísu,» sagði Valgerður.
