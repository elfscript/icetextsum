GPS-tæknin í jarðýtu Benedikts Ólasonar vinnur þannig að inn í tölvubúnað í ýtunni er sett módel af veginum, (eða öðru mannvirki) og birtist það á skjá. Tönn ýtunnar er staðsett nákvæmlega í hæð og plani með sérsmíðuðu tvöföldu GPS tæki sem einnig tekur við leiðréttingu frá nærliggjandi fastastöð í gegnum radíóbúnað. Tækið reiknar staðsetningu 20 sinnum á sekúndu og nemur því mjög hratt allar hreyfingar ýtunnar. Þar eð tölvubúnaður ýtunnar hefur nákvæmar upplýsingar um hvernig módel vegarins er á hverjum stað og um leið nákvæma staðsetningu á ýtutönninni, getur hann ákveðið í hvaða hæð tönnin á að vera og einnig hallann á henni. 
Í nýrri ýtu Benedikts er búnaðurinn tengdur glussakerfi ýtunnar þannig að tönnin stýrist algjörlega sjálfvirkt í samræmi við vegmódel og staðsetningu. Er þetta fyrsta ýtan hérlendis sem búin er Trimble SiteVision sjálfvirku kerfi en SiteVision leiðbeinandi kerfi eru í notkun í nokkrum ýtum hérlendis.
