HINIR ástsælu Spaðar halda sitt árlega ball í Leikhúskjallaranum næstkomandi laugardagskvöld en forsala hefst í dag.
Spaðar - sem skilgreina nú Norðurlöndin sem heimamarkað sinn - hafa sent frá sér allmargar hljóðsnældur og geisladiska síðustu rúma tvo áratugi. Í upphafi sóttu þeir talsverð áhrif til Balkanskagans og sígauna- og gyðingatónlistar en með aldrinum hafa þeir færst nær þeirri tónlist sem þeir ólust upp við; bítlagargi og blómapoppi, kántrí, blús og «hliðar saman hliðar». Niðurstaðan er hrærigrautur af bítlamúsík, blús og gömludansalögum við rammíslenska sveitasælutexta. 
Spaðar munu að sjálfsögðu spila allmörg ný lög á dansleiknum. Gamlir vinir og gestir geta þó gengið að vísum föstum liðum á borð við «Grasið er grænt», «Obb bobb bobb», «Salóme», «Æ, skjóstu og beislaðu klárinn» og «Af litlum neista». 
Meðlimir Spaða eru Guðmundur Andri Thorsson söngur og gítar, dr. Gunnar Helgi Kristinsson harmónika, Aðalgeir Arason söngur og mandólín, Guðmundur Pálsson fiðla, Magnús Haraldsson söngur og gítar, Guðmundur Ingólfsson kontrabassi og söngur og Sigurður G. Valgeirsson trommur og einstaka hróp. Spaðar í Leikhúskjallaranum laugardagskvöld. Húsið verður opnað kl. 23 og stuttu síðar hefja Spaðar leikinn. Miðaverð er 1.000 krónur. Forsala hefst í dag í verslun 12 tóna við Skólavörðustíg.
