Kolviðarsjóður er búinn að vera í deiglunni og það var hljómsveitin Fræbblarnir sem átti frumkvæðið að þessum sjóði, sem nú er verið að leggja drög að,» segir Ólöf Guðný Valdimarsdóttir arkitekt og formaður Landverndar.
«Eins og allir vita þá eru loftslagsbreytingar af mannavöldum ein mesta ógn sem steðjar að umhverfinu í dag. Ein leið til að sporna við þessu er að auka bindingu kolefnis í jarðvegi og gróðri.» 
Hvað er árangursríkast að þínu mati í þeim efnum? 
«Horft hefur einkum verið til skógræktar í þessu sambandi en einnig eru menn að líta í auknum mæli til endurheimtar votlendis.» 
Kolviðarsjóður getur orðið mikilvægt innlegg í baráttu gegn gróðurhúsaáhrifum
Hefur þú stundað skógrækt? 
«Já, ég tók alltaf þátt í skógræktarverkefnum vestur á Núpi í Dýrafirði á mínum yngri árum, þar er ég fædd og uppalin. Afabróðir minn séra Sigtryggur Guðlaugsson ræktaði þar garðinn Skrúð í landi afa míns Kristins, svo skógrækt og jarðyrkja allskonar var hluti af því umhverfi sem ég ólst upp í. Á seinni árum hef ég ekki haft aðstöðu til að stunda skógrækt en þess í stað hef ég beitt kröftum mínum í þágu málefna Landverndar. 
Ég held að Kolviðarsjóðurinn geti verið mikilvægt innlegg í baráttunni gegn gróðurhúsaáhrifum á loftslag og geti stuðlað að aukinni vitund almennings og fyrirtækja um þetta vandamál.
