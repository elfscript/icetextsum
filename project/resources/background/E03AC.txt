FYRSTU rimmu deildarmeistara Hauka og Íslandsmeistara ÍBV í úrslitakeppninni um Íslandsmeistaratitilinn í kvennaflokki í handknattleik fór fram á Ásvöllum í Hafnarfirði á laugardaginn. Leikurinn bar þess greinilega merki hve mikið er nú í húfi því mikið var um mistök á báða bóga en Hafnfirðingar gerðu nokkrum færri og uppskáru 22:19 sigur. Næsti leikur verður í Eyjum í kvöld en þar hafa Haukastúlkur ekki unnið leik í vetur.
Eftir Stefán Stefánsson ste@mbl.is Gestirnir úr Eyjum tóku skyttuna Ramune Pekarskyte úr umferð frá fyrstu mínútu og við það riðlaðist sóknarleikur Hauka nokkuð. Sjálfar léku Haukastúlkur 5-1 vörn með Hönnu G. Stefánsdóttur fremsta í flokki og það gekk mjög vel því fram í miðjan fyrri hálfleik skoruðu Eyjastúlkur aðeins 4 mörk. Vörnin skilaði líka hraðaupphlaupum því fjögur af fyrstu 7 mörkum komu þannig auk þess að markvörður ÍBV varði þrjú. Um miðjan hálfleik fóru bæði lið að missa dampinn, Haukar sem skorað höfðu 9 mörk úr 14 sóknum skoruðu nú 3 mörk úr 12 sóknum en Eyjastúlkum tókst ekki að nýta sér það nægilega. Eftir hlé varð engin breyting á nema hvað gestirnir söxuðu forskotið niður í eitt mark um tíma en gátu ekki fylgt því eftir og Haukar héldu út leikinn.
Kominn tími á sigur í Vestmannaeyjum
«Við byrjuðum svo sem ágætlega en svo gerðum við fullt af mistökum, sérstaklega í sókninni sem gekk ekki nógu vel því Ramune var tekin úr umferð,» sagði Hanna eftir leikinn en hún var mjög öflug í vörninni og lék best í liði Haukanna. 
«Við ætluðum að vinna með því að láta vörnina smella saman og fá í kjölfarið hraðaupphlaup en síðan vinnst leikurinn á að vera hungraðari í sigur. Næsti leikur leggst vel í okkur. Við höfum ekki unnið leik í Vestmannaeyjum í vetur svo það er kominn tími á það,» sagði hornamaðurinn Hanna sem skoraði sex mörk í leiknum og var markahæst í sínu liði. Helga Torfadóttir stóð sig einnig vel á milli stanganna og Erna Þráinsdóttir var lipur í horninu. 
Sóknarleikurinn var okkar höfuðverkur
«Þetta var hörkuleikur eins og við áttum von á,» sagði Eva Björk Hlöðversdóttir úr ÍBV eftir leikinn. 
«Hann byrjaði með stressi þegar bæði lið gerðu mörg mistök en svona eiga leikir í úrslitakeppninni að vera. Við náðum að hægja á sóknarleik Hauka með því að taka Ramune úr umferð en það var okkar eigin sóknarleikur sem var mesti höfuðverkurinn, við sendum boltann ítrekað í hendur Hauka og það var erfitt að laga hann. Við vorum samt alveg að ná þeim en það vantaði smá neista til að ná því, við hefðum þurft að nota tvö eða þrjú dauðafæri. Við erum alls ekki hættar og það dugir ekkert annað en sigur í næsta leik. Við eigum heilmikið inni og vinnum þær næst,» bætti Eva Björk við. 
Eva Björk, Anastasia Patsione, Alla Gokorian og markvörðurinn Florentina Grecie voru bestar í liði Íslandsmeistaranna.
