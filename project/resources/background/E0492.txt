KATRÍN Fjeldsted hefur verið kjörin varaforseti í Evrópusamtökum lækna til næstu tveggja ára. Þetta er í fyrsta skipti sem Íslendingur tekur sæti í stjórninni og Katrín er jafnframt fyrsta konan sem kjörin er í stjórn þeirra. Ný stjórn tekur við um áramótin.
Evrópusamtök lækna (CPME) eru regnhlífarsamtök læknafélaga í Evrópu og er m.a. leitað til þeirra um að gefa umsagnir um tillögur Evrópusambandsins og Evrópuþingsins í heilbrigðismálum. Þau hafa auk þess frumkvæði að því að koma á framfæri afstöðu lækna til hinna ýmsu mála sem unnið er að á Evrópuvettvangi. Höfuðstöðvar samtakanna eru í Brussel og eru stjórnarfundir yfirleitt haldnir þar. Katrín hefur verið fulltrúi Íslands í samtökunum í tæplega fimm ár. 
Katrín var borgarfulltrúi Sjálfstæðisflokksins frá 1982-1994, þingmaður flokksins 1999-2003 og er nú varaþingmaður hans. Þá var hún formaður Félags íslenskra heimilislækna á árunum 1995-1999 og átti jafnframt sæti í stjórn Læknafélags Íslands.
