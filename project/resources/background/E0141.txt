Víkverji fer mikið í sund með fjölskylduna. Víðast hvar er mikið gert fyrir fjölskyldufólk í sundlaugum, en Víkverji rekur sig þó öðru hvoru á að ekki er hugsað fyrir öllum þörfum barna og fullorðinna.
Þannig fá börn, sem eru orðin sex ára og eldri, ekki að fara með foreldrum sínum af gagnstæðu kyni í búningsklefa. Það er svo sem ekkert óeðlilegt við það, en þá þarf líka að búa þannig um hnútana, að krakkarnir geti spjarað sig einir í búningsklefunum. Í Laugardalslauginni, þangað sem Víkverji og fjölskylda hans fara oftast, er ýmislegt sem vinnur á móti smáfólkinu þegar það er eitt að brasa við að bjarga sér í búningsklefanum. Það er erfitt að læsa skápunum og lyklarnir að þeim eru með furðulegum umbúnaði til að festa þá á úlnlið eða ökkla og Víkverji ræður varla við það sjálfur þótt hann sé löngu kominn til fullorðinsára. Þarna gætu einfaldar gúmmíteygjur komið að gagni. 
Öllu verra er að á sturtunum í Laugardalslaug eru fornfáleg blöndunartæki, sem ekki standast nútímaöryggiskröfur. Auðvelt er fyrir óreynda að skrúfa fyrst frá heita krananum og fá yfir sig bunu af brennandi heitu vatni, auk þess sem blöndunarbúnaðurinn er svo ófullkominn að sturtan snarhitnar oft við það að annar sundlaugargestur skrúfar frá kalda krananum á næstu sturtu. Þetta gerir sex ára krakka beinlínis hrædda við að fara einir í sturtuna. Oft eru starfsmenn til taks að aðstoða þau við blöndunina - en er ekki orðið tímabært að fá sjálfvirk blöndunartæki á sturturnar í Laugardalnum? 
Svo tekur Víkverji eftir því að sums staðar í sundlaugum, reyndar ekki laugum Reykjavíkurborgar, eru hvorki barnastólar né skiptiborð - a.m.k. ekki í karlaklefunum. Er ekki full ástæða til að bæta úr því þar sem við á?
