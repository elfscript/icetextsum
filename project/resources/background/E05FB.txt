Eftir Ingveldi Geirsdóttur ingveldur@mbl.is Við erum þrjú og eitt á leiðinni,» segir Dagur B. Eggertsson læknir og borgarfulltrúi R-listans þegar hann er spurður út í fjölskyldustærðina á heimilinu.
«Við hjónin höfum gaman af því að elda og gerum mikið af því. Maturinn kemur úr ýmsum áttum en Arna Einarsdóttir, konan mín, dvaldi á Ítalíu um tíma svo það gætir áhrifa þaðan í eldamennskunni.» 
Dagur viðurkennir að stundum finnist honum besti maturinn þegar reynt er að nýta tilraunakennt það sem til er í ísskápnum. «Annars held ég að við borðum bara svona fjölbreyttan fjölskyldumat.» 
Fátt sem hann borðar ekki
«Við gerum stórinnkaup tvisvar til þrisvar í mánuði í Bónus. Ferskvöruna kaupum við oftast í Nóatúni en það hafa líka verið að koma margar skemmtilegar ferskvöruverslanir í miðborgina sem við höfum gaman af að versla við. 
Fiskbúðin á Freyjugötu 1 er í sérstöku uppáhaldi hjá okkur. Þar er góð þjónusta og góður fiskur. Ég kaupi oft mánudagsþrennuna þar en það er ýsa, kartöflur og rúgbrauð.» 
Dagur segir það vera mjög fátt sem hann borði ekki en annars séu fiskur og góðar steikur í miklu uppáhaldi hjá honum. «Við hjónin ferðuðumst um Mið-Ameríku og Mexíkó í brúðkaupsferðinni okkar og ég verð að segja að fátt finnst mér betra en góður mexíkóskur matur.» 
Dagur kveðst ekki borða neitt sérstakt til að byggja sig upp fyrir pólitíkina en segir hana ekki vinsamlega matmálstímum: «Maður borðar oft á hlaupum.» 
Slarkfær í eldhúsinu
Aðspurður út í dugnað í eldhúsinu segir Dagur að hann sé alveg slarkfær þar: «Konan mín er listakokkur svo ég á í harðri samkeppni í eldhúsinu en ég elda nú oft þrátt fyrir það. Ég klúðra sjaldan mat en ég fæ kannski ekki alltaf að ráða loka hnykknum í matreiðslunni, Arna smakkar oft í restina og bætir út í kryddum og öðru sem þykir vanta. Maður fær ekki alveg að sitja einn að eldamennskunni.» 
Kvöldmatartíminn er alltaf fastur liður hjá fjölskyldunni og um helgar reyna þau að nýta tímann vel og eiga góða stund saman við morgunverðarborðið. Ýsan rétt soðin 
AÐ lokum gefur Dagur nokkur góð ráð til að hafa ýsuna rétt soðna. 
«Þessa aðferð kenndi Hulda amma hennar Örnu mér.» 
Ef flakið er ferskt þá á að snyrta það, skola og skera í bita. Setja bitana svo í pott, í kalt saltað vatn, og láta suðuna koma upp. Þegar suðan er komin upp þá á að taka pottinn af hellunni og láta hann standa í fimm mínútur. 
Ef flakið er frosið þá á suðan að koma upp í pottinum áður en frosinn fiskurinn er settur út í. Þegar fiskurinn er kominn í pottinn þá kólnar vatnið aðeins og þá á suðan að koma upp aftur. Þegar suðan er komin upp á að taka pottinn af hellunni og láta hann standa í fimm mínútur. 
Ef þessar aðferðir eru notaðar þá verður ýsan rétt soðin. 
Dagur mælir svo með soðnum kartöflum og rúgbrauði með ýsunni.
