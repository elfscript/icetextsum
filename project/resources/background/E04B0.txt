FIMM styrkir hafa verið veittir úr Minningarsjóði Guðjóns Samúelssonar húsameistara og er þetta í sjötta sinn sem veittir eru styrkir úr sjóðnum, en það hefur verið gert annað hvert ár frá árinu 1995.
Eftirtalin verkefni hlutu styrk: Arkitektafélag Íslands fær 360.000 kr. styrk til að setja upp sýningu á íslenskri byggingarlist á næsta ári í samstarfi við Listaháskóla Íslands og arkitektaskólana í Árósum, Ósló og Gautaborg. 
Samstarfshópur AÍ um að koma byggingarlist inn sem kennslugrein í grunnskólum fær 350.000 kr. styrk til verkefnisins «Byggingarlist í augnhæð», sem er námsefni í byggingarlist til kennslu í grunnskólum, unnið af Guju Dögg Hauksdóttur arkitekt. 
Byggingarlistardeild Listasafns Reykjavíkur fær 250.000 kr. framhaldsstyrk til að halda áfram að vinna skrá yfir verk Guðjóns Samúelssonar. 
Guðmundur Ingólfsson, Ljósmyndastofunni Ímynd, fær 250.000 kr. styrk til að vinna að ljósmyndaverkefni um «nafnlausa byggingarlist». 
Atli Magnús Seelow arkitekt fær 100.000 kr. styrk til doktorsverkefnisins «Neues Bauen - ný byggingarlist á Íslandi á millistríðsárunum», sem umsækjandi vinnur nú að við Tækniháskólann í München.
