Þingflokkur Sjálfstæðisflokksins fékk óvæntan liðsauka í gær í Gunnari Erni Örlygssyni, þingmanni Frjálslynda flokksins í Suðvesturkjördæmi. Björn Jóhann Björnsson hitti Gunnar að máli í nýjum herbúðum og komst m.a. að því að málefnaágreiningur við frjálslynda og samstarfsörðugleikar skiptu mestu um ákvörðun þingmannsins.
Tíðindin um nýjan liðsmann Sjálfstæðisflokksins tóku að berast um sali Alþingis undir lok síðasta starfsdags vetrarins í gær og vöktu nokkra athygli. Gunnar Örn, sem er tæpra 34 ára, var kjörinn á þing í síðustu kosningum fyrir Frjálslynda flokkinn sem efsti maður í Suðvesturkjördæmi, einn fjögurra þingmanna flokksins. Hann sat ekki á þingi fyrst um sinn eða á meðan hann afplánaði dóm fyrir bókhaldsbrot og brot á lögum um stjórnun fiskveiða. Gunnar gaf kost á sér til varaformannskjörs á síðasta landsþingi Frjálslynda flokksins en beið lægri hlut fyrir sitjandi varaformanni, Magnúsi Þór Hafsteinssyni. En af hverju tók hann þá ákvörðun að yfirgefa félaga sína?
«Fyrir því eru einkum tvær ástæður. Í fyrsta lagi er málefnalegur ágreiningur milli mín og þingflokksins og í öðru lagi eru samstarfsörðugleikar milli mín og varaformanns flokksins [Magnúsar Þórs]. Þegar það fer saman við málefnalegan ágreining eru ekki lengur forsendur til frekara samstarfs.» 
Frjálslyndir leiðitamir við vinstri flokkana
-Hvers eðlis er þessi ágreiningur? «Þegar flokkurinn var kynntur fyrir mér fyrir rúmum tveimur árum, var hann skilgreindur sem mildur hægri flokkur í íslenskri pólitík. Ef ég á að skilgreina flokkinn í dag þá er hann vinstri flokkur. Ég freistaði þess á síðasta landsþingi að leggja fram fjölmargar tillögur og ályktanir. Aðeins ein var samþykkt, hugmyndir mínar í skattamálum og húsnæðiskerfinu voru meðal annars virtar að vettugi. Þegar litið er til þingstarfa undanfarna tvo vetur kemur skýrlega í ljós að flokkurinn hefur verið mjög leiðitamur við vinstri flokkana tvo.» 
-Hvernig lýsirðu þessum samstarfsörðugleikum við varaformanninn? 
«Ég hef ekki átt samtal við Magnús um alllangt skeið. Engu að síður hef ég óskað eftir fundum með honum en án árangurs. Ég óskaði meðal annars eftir fundi okkar á milli stuttu áður en ég tilkynnti áhuga minn fyrir varaformannsembætti flokksins á síðasta landsþingi Frjálslynda flokksins. Í bréfi mínu til Magnúsar lagði ég áherslu á mikilvægi þess að áhugi okkar beggja fyrir embættinu myndi fara fram með virðulegum og málefnalegum hætti. Þessu bréfi svaraði Magnús aldrei og kaus að fara aðrar leiðir. Ég hef kosið að starfa ekki lengur með Magnúsi Þór, við eigum einfaldlega ekki samleið. Í litlum þingflokki hlýtur kuldi af þessu tagi að kalla á breytingar.» 
-Hvað með formann flokksins, Guðjón Arnar Kristjánsson, og ykkar samskipti? 
«Samskipti mín við Guðjón hafa verið eðlileg. Ég á margra góðra stunda að minnast með Guðjóni.» 
-Hvernig tók hann þinni ákvörðun? 
«Að sjálfsögðu var hann leiður yfir henni.» 
Átti langan fund með Davíð
-Á hvaða tímapunkti ákvaðstu að stíga þetta skref? 
«Fyrir skemmstu tók ég þá ákvörðun að leita eftir öflugri liðveislu sjálfstæðismanna. Úrsögn mín úr Frjálslynda flokknum hefur verið mér ofarlega í huga um nokkurn tíma» 
-Hvernig barstu þig að? Þú hefur væntanlega orðið að banka upp á hjá Sjálfstæðisflokknum? 
«Ég óskaði eftir fundi með formanni þingflokks sjálfstæðismanna, Einari Kristni Guðfinnssyni. Honum og tveimur öðrum þingmönnum gerði ég grein fyrir áhuga mínum á samstarfi við Sjálfstæðisflokkinn. Vitanlega ræddum við ítarlega saman um mínar áherslur, þá sérstaklega þær sem snúa að sjávarútvegi, skattamálum og húsnæðiskerfinu. Einar Kristinn, Guðlaugur Þór Þórðarsson og Einar Oddur Kristjánsson eru þingmenn sem vilja auka samkeppni á vísindasviði er snýr að hafrannsóknum. Orð þeirra og metnaður fyrir sömu áherslum veittu mér kjarkinn til að taka þessa stóru ákvörðun. Í kjölfarið átti ég langan og góðan fund með Davíð Oddssyni, formanni Sjálfstæðisflokksins, sem bauð mig velkominn í hópinn. 
Ég hlakka til samstarfsins með þessum öfluga flokki.» 
-Sjálfstæðismenn hafa ekki bankað á öxlina á þér og boðið þér að koma yfir? 
«Sjálfstæðismenn höfðu óbeint sýnt mér áhuga.» 
-Var þetta þá ekki svo erfið ákvörðun? 
«Ég finn að þetta er rétt ákvörðun og mér er afskaplega létt. Ég er sannfærður um að mínum baráttumálum er betur borgið á nýjum slóðum frekar en í þingflokki Frjálslynda flokksins.» 
-Af hverju telurðu þínum málum betur borgið innan Sjálfstæðisflokksins? 
«Málefnalegur samhljómur milli mín og þingflokks sjálfstæðismanna er langtum skýrari. Það gefur auga leið að samstarf og skilningur innan þingflokks er lykilforsenda að árangri í ólíkum málaflokkum.» 
Betur borgið innan Sjálfstæðisflokksins
-Fyrir síðustu kosningar gagnrýndir þú Sjálfstæðisflokkinn harðlega fyrir kvótakerfið og ritaðir m.a. grein í Morgunblaðið um að sjálfstæðismenn vildu hækka kvótaþakið. Er ekkert erfitt í ljósi þessa að skipta yfir í þennan sama flokk? 
«Ég tel mikil tækifæri fólgin í frjálsri samkeppni á vísindasviðinu. Ég trúi því staðfastlega að hægt sé ná betri árangri með réttum áherslum. Aukinn afli af Íslandsmiðum mun opna á ný og spennandi tækifæri, bæði fyrir félög, einstaklinga og dreifbýlið. Þá er það staðreynd að kvótinn hefur svo til að öllu leyti skipt um hendur. Með öðrum orðum hafa útgerðarmenn í dag langflestir þurft að kaupa sig inn í greinina og tryggja sér veiðiréttinn. Það er með öllu ógerlegt að snúa blaðinu við. Reynsla mín úr sjávarútvegi mun vonandi vega þungt í störfum mínum hjá Sjálfstæðisflokknum. Ég mun vinna að þörfum breytingum í íslenskum sjávarútvegi innan frá.» 
-Hvað með þína kjósendur í Suðvesturkjördæmi, ertu ekki að svíkja þá með því að skipta um flokk? 
«Hver einasti þingmaður er bundinn sinni sannfæringu. Það er sannfæring mín að baráttumálum mínum sé án efa betur borgið í þingflokki Sjálfstæðisflokksins. Í annan stað ber að minnast þess að Frjálslyndi flokkurinn hlaut 2.890 atkvæði í Suðvesturkjördæmi í síðustu alþingiskosningum. Hvergi á landinu fékk flokkurinn jafnmörg atkvæði. Við þetta fólk og aðra stuðningsmenn vil ég ítreka að ég er sannfærður um að baráttumálum mínum og áherslumálum í pólitík er betur borgið hjá Sjálfstæðisflokknum. Ég mun ekki láta staðar numið í mínum baráttumálum. Ég vona innilega að fólk treysti á mín störf þó að ég sé í öðrum þingflokki. Ég er enn sami maðurinn. Ég er enn Gunnar Örn Örlygsson.» 
Verð að sanna mig
-Hyggstu bjóða þig fram sem þingmaður Sjálfstæðisflokksins fyrir næstu þingkosningar? 
«Ég hef áhuga fyrir því en það eru að sjálfsögðu flokksmenn sem ákveða hverjir eru í framboði fyrir flokkinn hverju sinni.» 
-Telurðu þig eiga góða möguleika á að ná kjöri í nýjum flokki? 
«Ég hef kynnst mörgum einstaklingum í Suðvesturkjördæmi á kjörtímabilinu og fundið fyrir góðum stuðningi. Hvað Suðurkjördæmið varðar þá kem ég úr Reykjanesbæ úr stórum hópi systkina, er vinamargur á þeim slóðum, hef tekið þátt í félagslífinu þar í mörg ár og er alinn upp í íþróttunum. Margir af mínum bestu vinum eru sjálfstæðismenn enda kaus ég alltaf flokkinn hér áður, líkt og mínir foreldrar. Þrátt fyrir þessa viðkynningu verð ég að sjálfsögðu að sanna mig sem öflugan þingmann eftir breytingarnar. Ég vil ekki leggja dóm á mína möguleika - það getur beðið. Nú bíður mín ærinn starfi hjá öflugum þingflokki, það er mér efst í huga á þessari stundu.» 
-Með brotthvarfi þínu úr Frjálslynda flokknum eru eftir þrír þingmenn. Hefurður áhyggjur af flokknum og framtíð hans? 
«Vissulega hef ég áhyggjur af honum en mín hugsun er sú, fyrst og fremst, að allir þessir 63 þingmenn vilji nú vinna af heilindum fyrir þjóð sína. Menn deila hins vegar um leiðir. Vinstri menn hafa viljað hækka skatta og tryggja með þeim hætti ákveðinn jöfnuð í þjóðfélaginu. Hægri menn hafa kosið að stilla sköttum í hóf, vilja tryggja hvatann og framkvæmdaþróttinn í atvinnulífinu, bæði fyrir fyrirtæki og einstaklinga, og búið þannig til gott velferðarkerfi. Ég aðhyllist hægri leiðina og tel að sífellt fleiri muni gera það á næstu misserum. Sé litið til stjórnmálanna í dag er aðeins einn flokkur hægra megin við miðju, Sjálfstæðisflokkurinn. Þar á ég heima.» 
bjb@mbl.is
