Eftir Birnu Önnu Björnsdóttur bab@mbl.is Bjarni Jóhannesson grillar reglulega allt árið um kring, en yfir sumarmánuðina er grillið í stöðugri notkun á heimilinu. Fjölskyldan er með stórt gasgrill í bakgarðinum ásamt palli með borði, stólum og gashiturum og þau borða gjarnan þar úti, auk þess sem þau halda reglulega grillveislur í garðinum. 
Bjarni segist vanur að elda af fingrum fram og að það eigi líka við þegar hann grillar, en er þó tilbúinn að deila uppskriftum og aðferðum við nokkra af uppáhalds grillréttum heimilisins. Meðal þeirra er heitreyktur lax sem hann býr til í sérstökum stál heitreykingarkassa (fæst í veiðibúðum), T-beinssteik með veiðiferðasósu, sterk svínarif, grilluð lúða og satay-kjúklingapinnar sem þau hjónin kynntust í Malasíu og vísar Bjarni raunar á konu sína, Herdísi Guðjónsdóttur, varðandi þá uppskrift enda kunni hún hana mun betur en hann. 
Þegar Bjarni er beðinn um ráð handa þeim sem ekki eru eins vanir við grillið þá nefnir hann fyrst viðveru. «Viðvera skiptir máli. Það þýðir ekki að grilla og skreppa frá, það virkar aldrei,» segir Bjarni og bætir því við að það sé einnig mjög nauðsynlegt að gefa sér góðan tíma. Eins nefnir hann mikilvægi þess að passa hitastillingu vel og mælir til dæmis með því að nota hliðarhitara - sem eru á stærri gasgrillum - þegar kjúklingur eða annar viðkvæmur matur er grillaður til að hann eldist vel í gegn án þess þó að brenna. 
Á æskuheimili Bjarna var grillað á kolagrilli sem móðurbróðir hans smíðaði. «Ég var alinn upp við þetta sem krakki, en þá var þetta ekki stundað mikið. Bróðir mömmu sem var járnsmiður smíðaði kolagrill í kringum 1960. Þá voru tekin steinkol úr kjallaranum, sem var afgangur frá því að það var olíukynding í húsum. Grillið var notað í veiðiferðum og það voru alltaf grillaðar kótilettur, með salti, pipar og smjöri. Þó við færum ekki nema til Þingvalla, þá var það tekið með og grillaðar kótilettur,» segir Bjarni og býður svo upp á sýnishorn af því sem hann, og þau fjölskyldan, grilla í garðinum. 
Heitreyktur lax 
Beinhreinsuð laxaflök eru marineruð í salti (helst Maldon sjávarsalti), sykri og pipar, og graslauk ef vill. Laxinn látinn liggja í þessu í kæli í nokkrar klukkustundir, jafnvel yfir nótt. Sag sett í botninn á heitreykingarkassanum og sítróna eða lime kreist yfir laxinn rétt áður en hann er settur ofan í kassann sem svo er lagður beint ofan á brennarann á grillinu og hafður þar á háum hita í 20 mínútur. 
Sömu aðferð má nota til að heitreykja silung, og einnig gæsabringur og svartfuglsbringur. 
Borið fram með spínatsósu eða piparrótarsósu. 
Spínatsósa 
1 pakki rjómaostur
1 pakki spínat, frosið eða nýtt 
slatti sykur 
ögn af múskati 
ögn af sjávarsalti 
Spínat soðið, vatn látið renna af því og sett í matvinnsluvél. Rjómaosti bætt út og síðan sykri og hrært í. Loks múskat og salt, en bara lítið. Blandan er síðan hituð en má ekki sjóða. Borið fram volgt. 
Köld piparrótarrjómasósa 
sýrður rjómi
piparrót, í pakka eða rifin fersk 
hunang eða sykur 
sjávarsalt 
Öllu blandað saman og smávegis þeyttur rjómi settur saman við áður en sósan er borin fram. 
Svínarif 
Svínarif soðin í stórum potti í 45 mínútur og síðan látin standa í heitu vatninu í 15-30 mín til viðbótar, svo að kjötið sé orðið þannig að það detti næstum af beinunum. Vatnið sem rifin eru soðin í á að vera mjög sterkt og vel kryddað og má nota margs konar krydd til þess, svo sem kjötteninga, piparkorn, chilipipar, karrí eða annað sem til er, aðalatriðið er að soðið sé sterkt og vel salt. Síðan er búinn til grilllögur eftir smekk - svo sem sambland af barbeque sósu, tómatsósu, sterku sinnepi eða öðru - og rifin sett í poka með leginum. Þá eru þau grilluð þangað til þau eru vel brúnuð. Með þessu eru borin fram hrísgrjón, og salat búið til úr eplum, hvítkáli, ananas, majonesi og sítrónusafa. 
Matreiða má kjúklingaleggi og vængi með sama hætti, en þeir eru ekki soðnir eins lengi, eða í 30 mínútur. 
T-beinssteikur 
Fimm sentimetra þykkar T-beinssteikur eru kryddaðar með Montreal kryddi frá McCormic tveimur tímum áður en þær eru settar á grillið. 
Með þessu eru bornir fram grillaðir kornstönglar, bakaðar kartöflur og sósan hans Jóns, félaga Bjarna, sem er ávallt vinsæl í veiðiferðum. 
Veiðiferðasósa 
1 piparostur 
1 peli rjómi 
laukur 
lúka af sveppum 
Laukur og sveppir brúnaðir í smjöri. Osturinn bitaður og settur út í. Þegar osturinn byrjar að bráðna er rjómanum blandað saman við og svo er sósan krydduð til með salti, pipar og smá kjötkrafti. 
Sósan er góð með öllum grillmat. 
Grilluð lúða 
Stór stykki af smálúðu smurð með olíu og krydduð með cajun-kryddi áður en þau eru sett beint á grillið. Borið fram með kartöflum og remúlaði. 
Satay-kjúklingapinnar 
Kjúklingur skorinn í passlega bita og settur í marineringuna, þetta má gera kvöldið áður en grillað er. Grillpinnar lagðir í vatn, kjötið þrætt upp á þá og grillað. Borið fram með hnetusósu. 
Marinering 
1 tsk. sykur
1 tsk. cummin 
1 tsk. koriander 
1 tsk. lemon grass 
1/2 tsk. kanill 
2 msk. ristaðar hnetur 
Allt ofangreint er marið saman við 4 msk. olíu, 1 msk. turmerik og einn smátt skorinn rauðlauk. 
Hnetusósa 
1 msk. engifer
1 bolli sykur 
1 msk. galangal 
1 rauðlaukur 
2 stilkar lemon grass 
3 tsk. chilli 
300 g ristaðar hnetur 
salt 
Maukað saman.
