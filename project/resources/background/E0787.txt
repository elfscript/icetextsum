Eftir Silju Björk Huldudóttur silja@mbl.is «VIÐ finnum glöggt til þeirrar ábyrgðar sem lögð er á herðar okkar með því að fela okkur að gæta einnar lítillar fjaðrar. Það er raunar sú ábyrgð sem okkur er öllum lögð á herðar, ekki síst þeim ungu að gæta þess dýrmæta auðs sem felst í tungunni. Það fellur í ykkar hlut að halda henni þannig að til sóma sé,» sagði Matthías Johannessen, skáld og fulltrúi hóps áhugafólks um eflingu móðurmálsins, þegar hann afhenti Laxnessfjöðrina við hátíðlega athöfn í Austurbæjarskóla í gær.
Laxnessfjöðrin er ætluð annars vegar ungu fólki sem sýnt hefur góð tök á móðurmálinu og hins vegar þeim sem örva æskuna og eru henni fyrirmynd. Að þessu sinni kom Laxnessfjöðrin í hlut fjögurra nemenda Austurbæjarskóla sem og skólans. 
Austurbæjarskóli stóð fyrr í vetur tvisvar fyrir smásagnasamkeppni, annars vegar meðal nemenda 9. bekkjar og hins vegar meðal nýbúa á fyrsta og öðru ári á Íslandi í nýbúadeild skólans. Viðfangsefni nemenda 9. bekkjar var að skrifa sakamálasögu úr skólahverfinu 101 Reykjavík og hlutu Tumi Árnason og Ingi Kristján Sigurmarsson viðurkenningu fyrir sögur sínar. 
Viðfangsefni nemenda nýbúadeildar var að skrifa um líf sitt, lýsa lífi sínu í heimalandinu og þeim breytingum sem fylgdu því að flytja til Íslands. Hlutu Skurta Krutaj og Aimee C. Sambajon Laxnessfjöðrina fyrir skrif sín, en Skurta flutti til landsins sl. haust frá Sarajevo og Aimee kom til landsins frá Filippseyjum fyrir hálfu öðru ári. Báðar þykja þær hafa náð góðu valdi á íslensku máli. 
Fjöðrin send áfram til Þórshafnar á Langanesi
Héðinn Pétursson, skólastjóri Austurbæjarskóla, gerði í framsögu sinni stuttlega grein fyrir sögu Laxnessfjaðrarinnar sem fyrst var afhent fyrir ári. Höfundur og hugmyndasmiður viðurkenningarinnar er Erlingur Jónsson, myndhöggvari og kennari í Keflavík, en hópur áhugafólks um eflingu móðurmálsins sér um að veita fjöðrina. Í þeim hópi eru auk Matthíasar, Andri Snær Magnason, Birgir Guðnason, Pétur Gunnarsson, Sigríður Halldórsdóttir, Svanhildur Óskarsdóttir, Vésteinn Ólason, Vigdís Finnbogadóttir og Þorgrímur Þráinsson. 
«Fyrsta Laxnessfjöðrin, sem afhent var fyrir ári, kom í hlut Mjólkursamsölunnar fyrir öflugt starf í þágu íslenskrar tungu. Í framhaldinu var Myllubakkaskóla í Reykjanesbæ, þar sem Erlingur hóf kennsluferil sinn, veitt þessi viðurkenning og hlutu tveir nemendur skólans viðurkenninguna fyrir gott vald á móðurmálinu. Síðan var mælst til þess að skólinn benti á annan skóla til að taka við fjöðrinni,» sagði Héðinn og tók fram að hugmyndin væri sú að Laxnessfjöðrin yrði send á milli skóla um allt land sem sæi síðan um að afhenda hana. 
Undir lok athafnarinnar í gær var tilkynnt að Austurbæjarskóli hefði ákveðið að senda fjöðrina til grunnskólans á Þórshöfn á Langanesi.
