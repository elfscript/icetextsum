ÞAÐ er ekki líklegt að það hafi gerst áður að prestur og biskup taki þátt í fermingarathöfn þar sem aðeins eitt fermingarbarn er fermt, en það gerðist í Bústaðakirkju á skírdag þegar Ólafur Skúlason biskup og sonur hans, Skúli Sigurður Ólafsson prestur, fermdu Ebbu Margréti, dóttur Skúla.
Auk þeirra feðga tók móðir Ebbu, Sigríður Björk Guðjónsdóttir, sýslumaður á Ísafirði, þátt í athöfninni. Skúli, Sigríður og Margrét eru búsett á Ísafirði, en komu til Reykjavíkur til þess að halda ferminguna, enda fermingarbarnið búið að ákveða fyrir mörgum árum að afi skyldi fá að ferma hana. «Ég sagði þá að það væri ekki víst að ég gæti það, og átti auðvitað við að enginn veit hve lengi hann lifir. En það kom aldrei neitt til greina hjá henni annað en að ég kæmi að þessu, jafnvel þó faðir hennar væri orðinn prestur. Afi átti að vera með, svo við fermdum hana báðir,» segir Ólafur. 
Yndislegur dagur
Skúli þjónaði fyrir altari og tónaði, en Ólafur flutti predikunina. «Það var mér mjög mikils virði,» segir Ólafur. «Þetta var alveg yndislegur dagur, og hafa margir haft orð á því að þessum degi og þessari stund í Bústaðakirkju muni þeir aldrei gleyma.» 
Ólafur segir það algera undantekningu að tveir prestar messi saman. «Það hefur aldrei gerst mér vitandi að tveir prestar hafi fermt eitt barn. Það hefur stundum verið þannig að afar hafa komið inn í fermingarathöfn hjá öðrum presti og fermt sitt barn, en þarna vorum við bara báðir með okkar eina fermingarbarn.»
