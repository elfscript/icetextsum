SAMSKIP hafa keypt frystiflutninga- og geymslustarfsemi hollenska flutningafyrirtækisins Kloosterboer og verður hún sameinuð frystiflutningastarfsemi Samskipa. Kaupverð er ekki gefið upp.
Um er að ræða frystigeymslur fyrir sjávarafurðir í Hollandi, Noregi og Færeyjum og er heildargeymsluplássið um 84 þúsund tonn, samanborið við um sex þúsund tonna geymslupláss í Ísheimum, frystigeymslu Samskipa á Íslandi. 
Kloosterboer er umfangsmesta fyrirtækið á sínu sviði í Hollandi með um 100 starfsmenn. Eftir kaupin verða Samskip eitt af leiðandi fyrirtækjum Evrópu í þjónustu við sjávarútveginn, með frystiskip, frystigeymslur, löndunaraðstöðu og gámaflutningastarfsemi, að því er segir í tilkynningu. Jafnframt sé stefnt á enn frekari markaðshlutdeild í frystiflutningum í Eystrasaltslöndunum og Asíu. 
Styrkir stöðu á Evrópumarkaði
«Samþætting starfsemi Kloosterboer við frystiflutningastarfsemi Samskipa á Íslandi og erlendis mun styrkja umtalsvert stöðu okkar á Evrópumarkaði og gera okkur kleift að bjóða sjávarútvegsfyrirtækjum upp á alhliða þjónustu,» segir Ólafur Ólafsson, starfandi stjórnarformaður Samskipa. 
«Nú getum við jöfnum höndum boðið upp á landanir úr frystitogurum og vinnsluskipum á Íslandi, í Færeyjum, Noregi og Hollandi, sem og geymslu alls kyns frystiafurða. Einnig erum við með umfangsmikla flutningaþjónustu á frysti- og kælivörum vítt og breitt um heiminn; hvort sem er í Skandinavíu, Norður-Evrópu, Norður-Ameríku eða Asíu, en mikil gerjun er í þessari flutningastarfsemi í heiminum í dag,» segir Ólafur. 
Áætlað er að velta Samskipasamsteypunnar á þessu ári verði um 45 milljarðar króna og að flutningar Samskipa á frosnum fiski nemi ríflega einni milljón tonna á þessu ári. 
Byrjaði í grænmeti
Hollenska frystiflutningafyrirtækið Kloosterboer var stofnað árið 1925 og höndlaði fyrst og fremst með grænmeti framan af. Fyrsta frystigeymsla félagsins reis árið 1960 og var þrjú þúsund rúmmetrar að stærð en í dag er geymslurýmið í frystivörugeymslum félagsins samtals um tvær milljónir rúmmetra. Kloosterboer Shipping er markaðsráðandi í frystiflutningum í Norður-Evrópu og Kloosterboer International Forwarding er umsvifamikill umboðsaðili fyrir flutninga til og frá Rotterdam og hefur starfsemin stöðugt verið að aukast. 
Samskip reka nú 47 skrifstofur í 21 landi, auk þess sem umboðsmenn eru starfandi um allan heim. Eru starfsmenn Samskipa orðnir nærri 1.300 talsins eftir kaupin á Kloosterboer. 
Samstarfið óbreytt
KLOOSTERBOER tók í byrjun aprílmánaðar við heilgámaflutninga fyrir Atlantsskip í Hollandi og settu félögin upp starfsstöð í Vlissingen til þess að annast flutningastarfsemi fyrirtækjanna. 
Gunnar Bachmann, framkvæmdastjóri Atlantsskipa, segir þjónustu Atlantsskipa óbreytta varðandi meginhluta Evrópu, þrátt fyrir kaup Samskipa á sjávarútvegshluta Kloosterboer. «Við eigum eftir að fara yfir stöðuna í Færeyjum en að öðru leyti hefur þetta ekki áhrif á okkar samninga.» 
Eimskip skoðar málið
Eimskip mun einnig hafa flutt talsvert um Rotterdam í samstarfi við Kloosterboer. Baldur Guðnason, forstjóri Eimskips, segir málið verða skoðað en engin ákvörðun hafi verið tekin hvað þetta varðar.
