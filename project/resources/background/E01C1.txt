TUNGNÁ þótti lítt árennileg til að reyna að aka yfir hana á bíl. En um þessar mundir voru menn að læra á duglega bíla, þá sem fengust frá Sölunefndinni og þá stríðsvagna sem Íslendingar sjálfir fluttu inn að stríði loknu. Jafnframt voru íslenskir bílstjórar og fjallagarpar að öðlast sjálfstraust til svaðilfara um leiðir sem ekki höfðu verið farnar áður. Guðmundur Jónasson var einn þeirra bílstjóra sem kunnir urðu af fjallaferðum. Hann átti góða bíla og var áræðinn í torfærum en jafnframt gætinn. Einhvern tíma hafði hann talfært það við menn sem oft ferðuðust með honum, Sæmund Ólafsson - framkvæmdstjóra kexverksmiðjunnar Esju, oft nefndan einfaldlega Sæmund í kexinu - og Egil Kristbjörnsson, að gaman myndi vera að leita að bílfæru vaði á Tungná einhvers staðar á milli Svartakróks og Hrauneyjarfossa. Þegar Sæmundur varð þess síðan var að Eggert Kristjánsson stórkaupmaður hafði í huga að fá sig ferjaðan inn í Veiðivötn með flugvél stakk hann upp á því að lokka heldur Guðmund til að reyna við Tungná.
Það varð úr og lagt upp í ferðina seint í ágúst 1950, á Vatnaljóti sem fyrr er nefndur í þessari bók og var kanadískur Ford CMP-trukkur Guðmundar og tveimur jeppum. 
27. ágúst hófu þeir Egill Kristbjörnsson og Guðmundur leitina að vaðinu og höfðu til þess gúmmíbát og járnkarla, skiptust á um að róa og vaða. Loks þegar þangað kom sem áin rennur í fimm kvíslum fannst akfært vað. «Áin hefði tekið meðalmanni í klof, þar sem hún var dýpst; nokkuð var hún straumhörð og stórgrýtt í botninn, en Guðmundur og Vatnaljótur brugðust hvergi. Gekk ferðin eins og best varð á kosið, og þegar kom á norðurbakka árinnar var Guðmundi að vonum óskað til hamingju með vaðið og vildu sumir skíra það í höfuðið á honum en hann tók dræmt í það. Seinna varð Guðmundur þess vísari að móbergshnúkur einn lítill norðan árinnar og skammt fyrir vestan vaðið kallaðist «Hófurinn» þótt ekki væri það nafn að sjá á landabréfi, og taldi hann rétt að vaðið drægi nafn af hnúki þeim og héti «Hófsvað». Því nafni heitir það enn.» Að fundnu Hófsvaði var það farið oft á hverju sumri og urðu sumir býsna færir í að aka það. En á köflum má lítið út af bera og fyrir kom að bílar fóru þar nokkuð rækilega á kaf. Aldrei mun þó hafa orðið að slysum. Bílaferja kom á Tungnaá þar sem heitir á Haldi árið 1964 þar sem hægt var að fara yfir með bíla sem ekki voru því stærri. 1968 kom síðan bílabrú við Sigöldu og lögðust þá ferðir yfir Hófsvað af. Eftir eru aðeins sögurnar og minningin um forna frægð. 
*Í leit að vaði, Sæmundur Ólafsson, Hálendið heillar, Loftur Guðmundsson skráði, Bókaútgáfa Þórhalls Bjarnarsonar, Reykjavík 1975. Þaðan er einnig endursögð frásögnin af tildrögum ferðarinnar. 
*Í leit að vaði, Sæmundur Ólafsson, Hálendið heillar, Loftur Guðmundsson skráði, Bókaútgáfa Þórhalls Bjarnarsonar, Reykjavík 1975. Þaðan er einnig endursögð frásögnin af tildrögum ferðarinnar.
