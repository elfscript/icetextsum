Sú var tíð að glóandi jólastjörnur úr pappír skreyttu annan hvern glugga barnaherbergja í skammdeginu. Þær sjást stundum enn, jólastjörnurnar, en nú hefur stíll þeirra smitast til fleiri árstíða. Í verslunum sem stuðla að heimilisprýði gefur nú að líta úrval þrívíðra pappírsstjarna sem hengdar eru upp með ljósaperu í miðju. Stjörnurnar eru ýmist mynstraðar, einlitar, fimm arma eða níu arma og í fjölskrúðugum litum. Þær eru flestar handgerðar á Indlandi og segja framleiðendur þar með tryggt að engar tvær stjörnur séu eins. 
Hráefnið er endurunninn pappír en stjarnan á myndinni, úr versluninni Í húsinu, er einmitt frá fyrirtækinu Earth Friendly, sem útleggst umhverfisvænt. Stjörnurnar þurfa alls ekki að hanga í gluggum, þær fara vel hvar sem er á heimilinu og gefa frá sér hlýlega birtu eins og hin bestu ljósker.
