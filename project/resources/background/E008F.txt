Hjá fasteignasölunni Gimli eru nú til sölu 30 eignarlóðir í landi Mýrarkots í næsta nágrenni við Kiðjaberg og á móti Hraunborgum. Landið er í um 75 km fjarlægð frá Reykjavík og um 25 km fjarlægð frá Selfossi. Verð er 1,8 millj. kr. óháð stærð eða staðsetningu lóðar, en stærð lóðar er frá 0,75 ha.- 2,20 ha. Heimilt er að byggja allt að 200 ferm. heilsárshús á lóð. 
«Þetta er frábær staður í næsta nágrenni við einn fallegasta 18 holu golfvöll landsins, golfvöllinn á Kiðjabergi,» segir Hákon Svavarsson hjá Gimli. Sparisjóður Reykjavíkur og nágrennis (SPRON) er tilbúinn að lána allt að 100% af kaupverði lóðar og 65% af endanlegum byggingarkostnaði. Landeigandinn tekur að sér alla jarðvinnu á lóðunum.»
