Hljóðfæraverslun Pálmars Árna hefur hafið innflutning á píanóum sem eru þeim kostum búin að hægt er að spila á þau án þess að nokkuð hljóð heyrist, nema í gegnum heyrnartól. «Þessi píanó eru með svokölluðu «þöglu kerfi» sem virkar þannig að með einni stillingu getur fólk spilað á píanóin á öllum tímum sólarhringsins, án þess að nokkur maður heyri það nema sá sem spilar,» sagði Pálmar Árni Sigurbergsson, eigandi verslunarinnar, og bætti því við að píanóin virkuðu einnig eins og venjuleg píanó með eðlilegum hljómi, ef fólk vill heldur spila á þau þannig. «Píanóin eru líka með 128 mismunandi hljóðmöguleikum, og hafa sérstakan minnisbanka, þannig að menn geta fest í minnið heilu hljómsveitarútsetningarnar og prentað það svo út á geisladisk, ef þeir kjósa svo,» sagði Pálmar Árni ennfremur.
Píanóin eru af gerðinni Ritmüller, framleidd í Kína hjá hinum þekktu Pearl River píanóverksmiðjum, sem eru þær stærstu sinnar tegundar í veröldinni, en Hljóðfæraverslun Pálmars Árna flytur einnig inn venjuleg píanó frá þessum framleiðanda. Að sögn Pálmars Árna er þögla kerfið hins vegar sett í píanóin hjá dreifingaraðila í Þýskalandi þaðan sem hann fær þau. 
«Þessi píanó eru sérstaklega hentug þar sem fólk vill geta spilað án þess að trufla aðra, hvort heldur er í fjölbýlishúsum eða einbýlishúsum, og á hvaða tíma sólarhringsins sem er. Ég seldi til dæmis eitt um daginn í einbýlishús, þar sem krakkarnir eru í píanónámi og foreldranir vildu hafa þann möguleika að fá smá frið einstaka sinnum á meðan þau eru að æfa sig. Það mikilvægasta við þetta er kannski það að þú ert eftir sem áður með rétta píanóásláttinn, og að píanóin hljóma eins og venjuleg píanó hvort heldur þú stillir á þögla kerfið eða ekki,» sagði Pálmar Árni Sigubergsson og bætti því við að píanóin væru á hagstæðu verði, en þau kosta frá 389 þúsund krónum, með innbyggðu þögla kerfinu. 
svg@mbl.is
