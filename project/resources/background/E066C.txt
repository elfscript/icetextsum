Eftir Skapta Hallgrímsson skapti@mbl.is EITURLYFJANEYSLA ungs fólks á Akureyri hefur stóraukist síðustu misseri. Dæmi eru um að grunnskólabörn hafi þurft að hætta í skóla vegna neyslu og það sem af er þessu ári hafa sjö akureyrsk börn verið send í neyðarvistun á Stuðlum, en til þess er ekki gripið «nema í algerri neyð, þegar taka þarf krakka úr umferð vegna þess að þau stofna heilsu sinni og lífi í hættu,» eins og deildarstjóri fjölskyldudeildar Akureyrarbæjar segir í viðtali við Tímarit Morgunblaðsins í dag. Deildarstjórinn óttast að neysla eiturlyfja sé að ná fótfestu í grunnskólum bæjarins.
Fyrir skömmu voru í tvígang sagðar fréttir af ofbeldisverkum á Akureyri sem tengdust fíkniefnaheiminum. Vert er að geta þess að lögreglan telur líkamsárásarmálin tvö ekki endilega gefa raunsanna mynd af ástandinu í bænum; þannig hafi frekar hist á að þau komu upp með skömmu millibili, en margir hafa engu að síður verulegar áhyggjur af þróun mála, eins og fram kemur í greininni. 
«Við höfum verið að vinna með krakka sem eru djúpt sokkin í fíkniefnaneyslu 16 til 17 ára gömul og það er nýtt; við höfum að minnsta kosti ekki þurft að kljást við svo unga krakka í miklum mæli áður. Fíkniefnaneyslu fylgir svo ofbeldi, því miður, og það er það sem fólk hefur verið að sjá undanfarið,» segir Guðrún Sigurðardóttir, deildarstjóri fjölskyldudeildar. 
Morgunblaðið hefur heimildir fyrir því að 10-15 manna hópur seljenda sé mjög áberandi í bænum, en þeir sem noti efnin séu margfalt fleiri. 
Einn viðmælenda Tímaritsins segir börn geta blekkt foreldra sína ótrúlega lengi í mörgum tilfellum.
