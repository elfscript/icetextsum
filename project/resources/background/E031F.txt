«JÚ, það er víst rétt að ég átti hugmyndina að Seed Forum,» segir Steinar Hoel Korsmo, stjórnarformaður og upphafsmaður Seed Forum sem nú teygir eða er um það bil að teygja anga sína til allra Norðurlandanna og Eystrasaltsríkjanna. «En það er mikilvægt fyrir Seed Forum International að við gerum þetta ekki of hratt og í of mörgum löndum í einu því þetta krefst töluverðs undirbúnings og það má því segja að við höfum svona frekar verið að stíga á bremsuna.» 
Korsmo kemur sjálfur til Íslands til að vera á Seed Forum Iceland 28. apríl. «Mér hefur verið boðið að koma og halda inngangserindi um Seed Forum International.» 
Ekki hagnaðarsjónarmið
Korsmo segir að Seed Forum í Noregi sé nú fjármagnað með opinberu fé, stuðningi einkaaðila og með gjöldum þeirra fyrirtækja sem taka þátt í hinum ólíku viðburðum á vegum Seed Forum. «En það er mikilvægt að það komi fram að samtökin eru ekki rekin með hagnaðarsjónarmið í huga.» 
Korsmo segir að í Noregi, líkt og í öllum öðrum löndum, hafi sprotafyrirtæki oft átt erfitt með brúa bilið frá því að styrkjum eða stuðningi frá opinberum sjóðum sleppir og til þess tíma að bankar og fjárfestar séu tilbúnir að leggja fé í fyrirtækin. Fyrirtækjunum reynist oft mjög erfitt að fjármagna sig í gegnum þetta gap. Korsmo, sem á þessum tíma eða árið 2001 starfaði hjá einkarekinni nýsköpunarmiðstöð, segir það hafa einmitt hafa verið sitt verkefni aðbúa til kerfi til þess að tryggja fjármögnun sprotafyrirtækja. «Það er ekki nóg að hafa bara stuðning frá hinu opinbera, það þarf líka að vinna að því að fá fé frá einkageiranum, þ.e. fjárfestum. Það eru til tvenns konar fjárfestar; þeir sem vilja koma með fé og taka beinan þátt í uppbyggingu fyrirtækis og svo eru til fjárfestar sem festa fé í sjóðum sem sprotafyrirtækin sækja í. Slíkir sjóðir eru bara hluti af lausninni en Seed Forum stendur þá fyrir hinn hlutann, þ.e. að leiða saman fjárfestana og sprotafyrirtæki með beinum og skipulögðum hætti.» 
Korsmo segir Seed Forum þannig vera hluta af lausninni á fjármögnun sprotafyrirtækja og kannski þann hluta sem hafi vantað ef marka má viðbrögðin við hugmyndinni. 
Korsmo segir málið hafa snúist um að fá fjársterka einstaklinga og fyrirtæki, sem hafi kannski bara geymt fé í bönkum, fest það fé í fasteignum eða skráðum félögum o.s.frv., til þess að leggja fé til sprotafyrirtækja. 
Korsmo segir reynsluna af Seed Forum í Noregi mjög góða. Athuganir sem Seed Forum hafi gert og eins athuganir óháðra aðila sýni að árangurinn hafi verið hreint ótrúlega góður og að fyrirtækin sem hafi tekið þátt hafi verið mjög ánægð með Seed Forum, nær öll myndu mæla með Seed Forum við önnur fyrirtæki og væru sjálf tilbúin að vera með aftur. «Niðurstöðurnar voru það góðar að við vorum fegin að það var líka óháður aðili sem kannaði þetta. Og þetta voru viðbrögð fyrirtækjanna sjálfra,» leggur Korsmo áherslu á. 
Hann segir að þegar horft sé til fjárhagslegs stuðnings hins opinbera til nýsköpunar og sprotafyrirtækja í Noregi þá hafi Seed Forum reynst eitt best heppnaða verkefnið. 
«Ein norsk króna sem hið opinbera ver til Seed Forum verður að 17 krónum í beinni fjárfestingu. Auk þess eykst hæfni og geta fyrirtækjanna sem hafa tekið þátt í Seed Forum og það skiptir líka miklu máli.»
