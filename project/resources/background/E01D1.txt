BÓKAFORLAGIÐ Bjartur á sér bróðurforlag í Danmörku, sem notið hefur nokkurrar velgengni og nefnist Hr. Ferdinand. Forlagið stefnir nú á frekari landvinninga og vinnur um þessar mundir að stofnun annars Hr. Ferdinands, að þessu sinni í Noregi.
Norski markaðurinn góður
Að sögn Snæbjörns Arngrímssonar, forleggjara hjá Bjarti og Hr. Ferdinand, hefur það staðið til í nokkurn tíma að hefja útgáfu í Noregi. «Norski markaðurinn er að mörgu leyti góður. Þar er enginn virðisaukaskattur á bókum, verðið er hátt og salan er frekar mikil. Okkur langaði að prófa hvernig það er.» 
Hann glensar með að Þýskaland, Frakkland, Ítalía og Spánn séu næst á dagskránni. «Nei, við viljum bara sjá til hvernig þetta gengur vegna þess að okkur hefur gengið vel í Danmörku. Það var alltaf hugmyndin að fara til Noregs. Danski markaðurinn er miklu erfiðari, 25% virðisaukaskattur og bóksala frekar lítil miðað við hin Norðurlöndin. Við ættum því að geta þetta í Noregi, en sjáum til hvernig gengur.» 
Dante-klúbburinn fyrstur
Eitt af því sem stuðlað hefur að velgengni forlaganna Bjarts og Ferdinands er rétturinn til útgáfu bóka Dans Browns, sem meðal annars er höfundur Da Vinci-lykilsins vinsæla, sem og útgáfa Harry Potter-bókanna vinsælu hérlendis. 
En hvað ætlar hið nýja forlag að gefa út í Noregi? 
«Við munum byrja hægt eins og í Danmörku, með eina bók til að byrja með til að kynnast markaðnum. Það verður Dante-klúbburinn eftir Matthew Pearl, sem við gáfum út hjá Bjarti fyrir jólin,» segir Snæbjörn. 
Hann bætir við að norska þýðingin sé vel á veg komin. «Við sjáum hvernig það virkar og síðan höldum við áfram, eða söltum þetta.»
