ÍSLENSKU menntaverðlaunin eru ný hvatningarverðlaun sem ákveðið hefur verið að stofna til. Forseti Íslands, Ólafur Ragnar Grímsson, tilkynnti um verðlaunin á Bessastöðum í gær, en menntaverðlaunin verða ásamt Íslensku bókmenntaverðlaununum og Útflutningsverðlaunum forseta Íslands helstu verðlaun úr hendi forseta ár hvert. Ólafur Ragnar boðaði stofnun menntaverðlaunanna í nýársávarpi sínu hinn 1. janúar sl.
Íslensku menntaverðlaunin verða einkum bundin við grunnskólastarf en verðlaun verða veitt í fjórum flokkum. Í fyrsta flokki verða verðlaun til skóla sem sinnt hafa vel nýsköpun eða farsælu samhengi í fræðslustarfi. Í öðrum flokki verða verðlaun til kennara sem skilað hafa merku ævistarfi eða á annan hátt skarað fram úr. Í þriðja flokki verða verðlaun til ungs fólks sem í upphafi kennsluferils hefur sýnt hæfileika og lagt alúð við starf sitt. Í fjórða flokki verða síðan verðlaun sem veitt verða höfundum námsefnis sem stuðlað hafa að nýjungum í skólastarfi. 
Opnar tilnefningar
Leitað verður eftir tilnefningum hjá íslensku þjóðinni og sagði Ólafur Ragnar Grímsson í ávarpi sínu að mikilvægt væri að allir sem létu sig skólamál varða, foreldrar og foreldrafélög, kennarar, nemendur og einstakir skólar, sveitarfélög, samtök og hverjir þeir aðrir sem áhuga hafi, tækju þátt í að tilnefna verðuga verðlaunahafa. Frestur til að senda inn tilnefningar rennur út föstudaginn 6. maí nk. en verðlaunin verða afhent á verðlaunahátíð sem haldin verður um mánaðamótin maí/júní. Munu verðlaunahafar þá fá skjal til staðfestingar verðlaununum og sérstakan grip sem hannaður verður af þessu tilefni. 
Sparisjóðirnir í landinu hafa fallist á að vera styrktaraðilar verðlaunanna og vinna að framgangi þeirra í samvinnu við embætti forseta Íslands. Segir Ólafur það sérstakt fagnaðarefni, en Sparisjóðirnir hafi um langa hríð veitt menntun og fræðslu í byggðum landsins öflugt lið. 
Guðbrandur Stígur Ágústsson, verkefnisstjóri Íslensku menntaverðlaunanna, segir lagt upp með það að þjóðin taki vel í verðlaunin og skoði hug sinn. «Allir hafa gengið í gegnum grunnskóla, stór hluti þjóðarinnar á börn eða hefur átt börn í grunnskóla og hefur skoðanir á grunnskólunum. Því eigum við von á því og vonum að fólk taki vel við sér og sendi inn tilnefningar,» segir Guðbrandur. «Þessi verðlaun eru komin til að vera og Sparisjóðirnir ætla svo sannarlega að vera með í því.» 
Gott starf unnið víða
Ólafur Ragnar Grímsson segist afar ánægður með það hversu góðar viðtökur hugmyndin um Íslensku menntaverðlaunin hefur fengið og hversu víðtæk samstaða hefur náðst. «Ég er líka mjög ánægður með stuðninginn sem ég hef fengið frá kennarastéttinni í landinu, bæði í þeim ályktunum sem komu frá samtökum kennara og líka það sem ég hef heyrt úr fjölda skóla allt í kringum landið,» segir Ólafur. «Ég vonast til að þessi verðlaun verði til að styrkja skólastarfið í landinu og verði framlag til þess að við getum náð þjóðarsamstöðu um góða grunnskóla, því ég er sannfærður um það að grunnskólarnir eru ekki síður en háskólarnir forsenda fyrir framförum okkar.» 
Ólafur segist vona að með því að hvetja alla til að senda inn tilnefningar verði það ljóst að hér sé um að ræða sameiginlegt verkefni þjóðarinnar á lýðræðislegum grundvelli. «Allar hugmyndir verða skoðaðar. Auðvitað verður alltaf að velja einhverja sem verðlaunin eiga að fá,en ég tel mikilvægt að grundvöllur verðlaunanna verði traustur og skýr í hugum þjóðarinnar,» segir Ólafur. «Ég hef kynnst því í ferðum mínum um landið og heimsóknum í sýslur og héruð, hvað víða er unnið frábært starf í litlum skólum, oft í einangruðum byggðarlögum. Þar eru grunnskólar sem eru nánast kraftaverk og frábærir að gæðum. Þeir fá oft ekki athygli þegar horft er á stærri skóla á stærri svæðum, svo vonandi verða þessi verðlaun einnig til þess að vekja athygli á því merka starfi sem unnið er í skólum vítt og breitt um landið.»
