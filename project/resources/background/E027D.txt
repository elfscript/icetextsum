Miklar framkvæmdir standa nú yfir við lagfæringar á íþróttavellinum í Vík í Mýrdal og umhverfi hans. Þar verður unglingalandsmót UMFÍ haldið um verslunarmannahelgina. Hreppsnefnd hefur nú ákveðið að leggja gerviefni á hringbrautina á vellinum og verður þá komin úrvalsaðstaða til æfinga og keppni í frjálsum íþróttum.
Verið er að ýta upp jarðvegsmönum í kringum völlinn og þegar gras verður komið í moldina verður þar ágætis áhorfendasvæði. Unnið er við að undirbúa gerð hlaupabrauta og ganga frá keppnissvæði á íþróttavellinum sjálfum. Þá er unnið að því að laga aðkomu að vellinum, íþróttahúsinu og sundlauginni og gera bílastæði fyrir íþróttasvæðið í heild. «Hluti af þessum framkvæmdum er lokafrágangur við byggingu sundlaugar en unglingalandsmótið ýtir vissulega á okkur um að gera þetta núna. Síðan bætast við framkvæmdir á sjálfum vellinum,» segir Sveinn Pálsson, sveitarstjóri Mýrdalshrepps. 
Kostar 40 til 50 milljónir
Kostnaður við framkvæmdirnar á þessu ári verður á bilinu 40 til 50 milljónir kr., að sögn Sveins. Ríkið leggur fram um 10 milljónir kr. af því. Hönnunin er miðuð við að lögð sé 100 metra hlaupabraut með tartanyfirlagi á átta brautum, auk kast- og stökksvæða. Sú hugmynd hefur verið til athugunar að stíga skrefið til fulls og hafa allan hlaupahringinn, sem er 400 metra langur með fjórum brautum, lagðan með gúmmíyfirlagi. Hreppsnefndin hefur nú ákveðið að ráðast í þessa framkvæmd sem kostar 7 til 8 milljónir kr. til viðbótar. Leitað hefur verið eftir framlögum frá styrktaraðilum til að létta sveitarstjóði verkið. Sveinn segir að það hafi freistað manna mjög að gera þetta allt í einu og búa þannig til fullkomna frjálsíþróttaaðstöðu. Ljóst er að vinna þarf hratt að undirbúningi viðbótarinnar því verktakar við yfirlagninguna eru væntanlegir í júnímánuði. 
Framkvæmdin gengur mjög vel, að sögn Sveins. Verktakafyrirtækið Framrás hefur að mestu ýtt upp jarðvegsmönunum og skipt um jarðveg undir 100 metra brautinni. Segir Sveinn að allt verði tilbúið í tíma fyrir unglingalandsmótið um verslunarmannahelgina. Von er á 7 til 10 þúsund gestum á það. 
Bara skemmtilegt
Mótshaldið er mikið verkefni fyrir lítið héraðssamband eins og Ungmennasamband Vestur-Skaftafellssýslu en Sveinn segir að Ungmennafélag Íslands sé bakhjarlinn og hafi orðið mikla reynslu af framkvæmd slíkra móta. Sveitarfélagið leggur til mannvirkin. 
«Þetta er bara skemmtilegt og er farið að hafa góð áhrif á samfélagið. Hér hefur verið lægð en ég finn að bjartsýni er að aukast. Vonandi leiðir þetta til þess að húsbyggingar hefjist á ný og mér sýnist að það geti verið innan seilingar,» segir Sveinn Pálsson.
