FH-ingar, sem urðu Íslandsmeistarar í knattspyrnu karla í fyrsta sinn á síðasta ári, er spáð sigri á ný í ár í Landsbankadeildinni. Þeir fengu 279 stig í kosningu í gær, sem fyrirliðar, þjálfarar og forráðamenn liðanna í efstu deild tóku þátt í. KR-ingar komu næstir á blaði með 258 stig. Samkvæmt spánni kemur það í hlut ÍBV og Grindavíkur að falla.
«Ég bara vona að þessi spá rætist,» sagði Ólafur Jóhannesson, þjálfari FH. «Eins og umræðan hefur verið þá átti ég alveg von á því að okkur yrði spáð titlinum. Þetta gefur okkur hins vegar ekki neitt. Úrslitin ráðast inni á vellinum en vissulega er ég með stóran og góðan hóp í höndunum og við ætlum að gera okkar besta til að verja titilinn,» sagði Ólafur. 
Atkvæðagreiðslan var þannig að FH fékk 279 stig, KR 258, Valur 207, ÍA 202, Fylkir 193, Keflavík 134, Fram 117, Þróttur R. 99, ÍBV 89 og Grindavík 72 stig. 
*Íslandsmeisturum Vals í kvennaflokki var spáð sigri, en spáin í efstu deild kvenna er á B3.
