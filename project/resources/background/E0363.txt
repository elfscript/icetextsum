Dagbjartur Hansson fæddist á Heiðarhöfn á Langanesi 11. nóvember 1933. Hann lést á Fjórðungssjúkrahúsinu á Akureyri 16. apríl síðastliðinn. Foreldrar hans voru Sigríður Sveinbjörnsdóttir frá Þórshöfn á Langanesi, f. 1914, og Hans Sigurd Johansson frá Færeyjum, f. 1909. Þau skildu. Seinni maður Sigríðar og fósturfaðir Dagbjarts var Sigfús Kristjánsson frá Rifi á Melrakkasléttu, f. 1896. Dagbjartur átti tvo albræður, Gunnar og Sveinbjörn, sem er látinn. Systkini sammæðra eru Þórdís, Gerður, sem er látin, Bára, Kristján, Anna Aðalbjörg, sem er látin, Hreinn, Þórkatla, Sigfús, Ævar og Bergþór Heiðar. Systkini samfeðra eru Bjarni Heiðar, Helena, Alda Sigurrós, Sigurður Nikulás, Jónína Valgerður og Guðni Svan.
Dagbjartur kvæntist Önnu Lilju Stefánsdóttur og eru börn þeirra Stefán, í sambúð með Svönu Karlsdóttur, Svandís, í sambúð með Sveinbirni Hannessyni, og Sigríður. 
Útför Dagbjarts fer fram frá Stærri-Árskógskirkju í dag og hefst athöfnin klukkan 14. 
Elsku pabbi.
Það var erfið biðin á laugardagsmorguninn, þegar við vissum í hvað stefndi hjá þér. En nú er baráttunni lokið, þú laus við allar þjáningar, og kominn á betri stað þar sem við trúum að þér líði vel. Við eigum eftir að sakna þín mikið, en við eigum margar góðar minningar sem munu fylgja okkur um ókomna tíð. Við gætum talið upp svo ótalmargt. 
Með þessum orðum viljum við kveðja þig, elsku pabbi, og við vitum að þú fylgist með okkur frá öðrum stað. 
Kallið er komið, 
komin er nú stundin, 
vinaskilnaðar viðkvæm stund. 
Vinirnir kveðja 
vininn sinn látna, 
er sefur hér hinn síðsta blund. 
Margs er að minnast, 
margt er hér að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
hans dýrðarhnoss þú hljóta skalt. 
(Vald. Briem.) 
Elsku mamma. 
Munum að Guð geymir sálir okkar allra,
en við sem eftir lifum, 
minningu um ástvin. 
(G.Jóna.) 
Svandís, Stefán og Sigríður.
Það var laugardaginn 16. apríl síðastliðinn að Dagbjartur tengdafaðir minn lést, eftir langa baráttu við erfiðan sjúkdóm. Mig langar að minnast hans í nokkrum orðum. 
Það var fyrir um fimm árum sem við fórum að rugla saman reytum ég og Svandís dóttir Dagbjarts, og í framhaldi af því kynntist ég Dagga, eins og hann var oftast kallaður meðal vina. Ég sá strax að þar var mikill höfðingi á ferð, alltaf boðinn og búinn að redda því sem þurfti að redda. Eitt sinn þegar við komum með vinafólk okkar í heimsókn á Hauganes til þeirra hjóna Dagga og Lilju fór Daggi strax í að redda þeim gistingu og hún var ekki af verri endanum. Hann fann fyrir þau hús sem var autt á Hauganesi, fór upp í skóla og fann stóla og tilheyrandi, og þetta keyrðum við á kerru niður í hús til að gera sem best við gestina að sunnan. Þarna er honum vel lýst, vildi allt fyrir alla gera. 
Fyrir rúmum tveimur árum fór heilsu hans að hraka. Í janúar 2004 fór Svandís norður að hitta pabba sinn, og þá var eins búist við því að það yrði í síðasta sinn, hann lá mikið veikur á gjörgæsludeildinni á sjúkrahúsinu á Akureyri. Þá vorum við Svandís búin að eignast okkar fyrsta barn saman, litla stúlku sem heitir Dagbjört Sara, í höfuðið á afa sínum. Þær mæðgur fóru að hitta Dagga á spítalanum, og það urðu miklir fagnaðarfundir með þeim, Dagga og litlu konunni hans, eins og hann kallaði hana oft, enda búinn að bíða allan daginn eftir að hitta hana. Eftir þessa heimsókn fór heilsa hans batnandi með hverjum deginum sem leið, og eftir nokkra daga var var hann orðinn það góður að hann gat farið heim, þó svo að heilsan yrði aldrei góð aftur. Þó lét hann heilsuleysið ekki aftra sér frá því að koma á Bakkaflöt í Skagafirði og í Vaglaskóg í sumar þar sem við Svandís og Dagbjört Sara vorum í útilegu ásamt fleira fólki. Það var aðdáunarvert af þeim hjónum Dagga og Lilju að fara í þessar ferðir, og hann var meira að segja farinn að tala um að fá sér tjaldvagn, þar sér maður hversu mikill baráttumaður var á ferð, hann ætlaði ekki að leggja árar í bát þó að heilsan væri ekki upp á marga fiska. 
Það var aðdáunarvert að sjá hvað Lilja stóð sterk með manni sínum, alla þessa baráttu, þar til yfir lauk. 
Þegar fjarlægðin er þetta mikil, við Svandís búum í Reykjavík og Daggi og Lilja fyrir norðan, þá leyfði heilsa hans ekki ferðalög til Reykjavíkur síðastliðið ár. Við hittumst því ekki eins oft og við hefðum viljað. En það voru góðar stundir þegar við hittumst, og ég held að við Daggi höfum átt okkar bestu stundir í eldhúsinu heima hjá þeim hjónum, þegar við vorum búnir að fá okkur smákoníakslögg. Þær lifa í minningunni um ókomin ár. Ég settist niður á laugardagskvöldið var, daginn sem þú skildir við, og hellti koníaki í glas og skálaði við þig hestaskál. Þegar við sáumst í síðasta sinn, um páskana fyrir norðan, var aðdáunarvert að sjá æðruleysið hjá þér, þá er varla hægt að segja að þú hafir minnst á veikindin sem voru að hrjá þig. Þú talaðir um að þetta hlyti að fara að lagast. Það var viðhorfið sem þurfti til að berjast á móti þessum vágesti, sem þessi sjúkdómur er. Þó svo að þú náir ekki að sjá annað barn okkar Svandísar sem á að fæðast á næstu dögum, sem ég veit að þú óskaðir, þá veit ég að þú fylgist með okkur frá öðrum stað. Eftir alltof stutt en ánægjuleg kynni kveð ég þig nú elsku Daggi minn, með þakklæti fyrir góðar stundir. Ég hef trú á því að nú líði þér svo miklu betur. Elsku Lilja, Stefán, Sirrý, fjölskyldur og aðrir aðstandendur, ég votta ykkur samúð mína á þessum erfiðu tímum. 
Ég sendi þér kæra kveðju, 
nú komin er lífsins nótt. 
Þig umvefji blessun og bænir, 
ég bið að þú sofir rótt. 
Þó svíði sorg mitt hjarta 
þá sælt er að vita af því 
þú laus ert úr veikinda viðjum, 
þín veröld er björt á ný. 
(Þórunn Sigurðardóttir.) 
Þinn tengdasonur 
Sveinbjörn Hannesson.
Elsku afi minn. 
Nú ertu farinn til englanna, þar sem þér líður núna vel. 
Mér fannst alltaf gaman að koma norður í heimsókn og fá að sitja í fanginu á þér þegar þú hafðir heilsu til að «gaga mi». Ég heimsótti þig á spítalann þegar þú varst orðinn mikið veikur og þá fékk ég að sitja uppi í rúminu hjá þér og nuddaði á þér tásurnar svo þér liði betur. 
Láttu nú ljósið þitt 
loga við rúmið mitt. 
Hafðu þar sess og sæti, 
signaði Jesús mæti. 
(Höf. ók.) 
Elsku afi minn, ég hefði viljað eiga meiri tíma með þér, en ég veit að þú munt fylgjast með mér og litla systkininu mínu sem mun fæðast á næstu dögum og þú hlakkaðir svo til að sjá. Ég mun kannski ekki muna mikið eftir þér en mamma og pabbi verða dugleg að tala um þig við mig og rifja upp minningar. 
Elsku litla konan þín og nafna, 
Dagbjört Sara.
Kallið er komið, 
komin er nú stundin, 
vinaskilnaðar viðkvæm stund. 
Vinirnir kveðja 
vininn sinn látna, 
er sefur hér hinn síðsta blund. 
Margs er að minnast, 
margt er hér að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
hans dýrðarhnoss þú hljóta skalt. 
(Valdimar Briem.) 
Hann Dagbjartur ólst upp í Bergholti á Raufarhöfn hjá móður sinni Sigríði Sveinbjörnsdóttur, fósturföður Sigfúsi Kristjánssyni og börnum þeirra tíu, og er ég yngstur þeirra. Mig langar að minnast þín Daggi minn með nokkrum orðum, en það varst þú alltaf kallaður af okkur systkinunum og áttir meira að segja þitt eigið «Daggaherbergi» í litla Bergholti þar sem við ólumst öll upp. Þangað komst þú oft eftir að þú fórst að búa á Hauganesi með henni Lillu þinni, og kynntist ég því þá hversu góður þú varst við hana móður okkar, er þið hélduð upp á 70 og 75 ára afmælin hennar og eigum við öll góðar minningar frá þeim tímum. Einnig minnist ég þess er við fórum á sjó með honum Níels mági þínum sem þú rerir með á Níels Jónssyni. 
Ekki vantaði gestrisnina hjá þér og Lillu, er við komum til ykkar vilduð þið allt fyrir okkur gera og eigið bestu þakkir fyrir. 
Elsku Lilla, Stefán, Svandís, Sirrý og fjölskyldur ykkar, megi guð og gæfa fylgja ykkur í sorgarferli ykkar og um ókomna tíð. 
Bergþór Sigfússon og 
Hulda Þorbjörnsdóttir, 
Njarðvík. 
Elsku bróðir, nú kveð ég þig með söknuði, við vorum góðir vinir og höfðum gott samband. 
Þið voruð þrír hálfbræður mínir, Gunni, Svenni og þú. Við ólumst upp saman og voru aðeins þrjú ár á milli okkar, ég 10. september en þú þann 11. Við áttum öll góða stund saman þegar þú varðst sjötugur, en þá komum við systkinin saman hjá þér á Hauganesi. En það eru búnir að vera erfiðir tímar síðan þá, Gerða, Pétur og Anna öll látin og nú þú, öll á rúmu ári og öll svo ung. Þetta er nú orðið meira en nóg. Þú ert nú búinn að eiga erfitt í þínum veikindum, en kvartaðir ekki. 
Elsku Daggi, alltaf var gott að heimsækja ykkur Lillu og alltaf tekið vel á móti okkur og vorum við Rikki oft búin að koma til ykkar og gista, þá var oft líka tekinn bíltúr með ykkur og skoðað sig um á ykkar heimaslóðum. Þú byggðir þér stórt og myndarlegt hús og hélt mamma upp á 75 ára afmælið sitt hjá ykkur. Þá komum við öll á rútu því við vorum svo mörg, og þá var nú gleði og gaman. Það eru svo margar skemmtilegar stundir sem við höfum átt saman og sorglegt að fá ekki fleiri með þér, og við systkinin öll saman. En nú er stórt skarð komið í hópinn, fjögur farin allt of fljótt. Við áttum svo margt eftir að gera saman en það fer ekki allt eins og maður óskar sér. Þú varst búinn að eignast nöfnu og svo er lítið barn á leiðinni sem þú færð ekki að sjá, rétt eins og Anna sem fékk ekki að sjá litlu Valdísi Önnu, það munaði svo litlu hjá ykkur báðum. En það þurfti víst svo á ykkur að halda í Himnaríki. Þar hafa orðið fagnaðarfundir þegar þið komuð, eins og alltaf var í Bergholti þegar við vorum þar öll samankomin. 
Elsku Lilla, Svandís, Stefán, Sirrý og barnabörn, við biðjum Guð að vera með ykkur öllum á sorgarstund. 
Þórdís og Richard. 
Þorgeir Richardsson.
Mágur minn, Dagbjartur Hansson, er látinn, eftir löng og erfið veikindi. Systir mín Anna Lilja fór sem ung stúlka í síldarsöltun á Raufarhöfn, og kynntist þessum unga manni sem varð hennar lífsförunautur. Daggi, eins og við kölluðum hann, kom úr stórum systkinahópi - hafði átt við vanheilsu að stríða, þurfti að dvelja á heilsustofnunum Kristnesi og Vífilsstöðum og hafði því ekki notið verulegrar skólagöngu. Iðnnám hefði þó hentað honum vel, svo hagur sem hann var. Þau fluttu hingað á Hauganes og fljótlega réðst hann á mb. Níels Jónsson og vann þar óslitið lengst af sinni starfsævi. Fyrstu árin bjuggu fjölskyldur okkar í sama húsi, en síðan byggðu þau sitt íbúðarhús sem þau nefndu Bjarg. Myndarlegt heimili sem gott var að koma á. Börnin urðu þrjú og síðar komu tengdabörn og barnabörnin. Sjómannsstarfið er oft erfitt og í þá daga vann áhöfn bátanna einnig að verkun aflans er á land var komið. Vinnudagurinn varð því oft mjög langur, en þegar afli var mikill hjálpuðust margir að við að ljúka aðgerðinni svo sjómennirnir fengju ofurlitla hvíld áður en farið var í næsta róður. Þrátt fyrir þessa miklu vinnu gat Daggi ofurlítið sinnt hugðarefnum, var virkur félagi í Lionsklúbbnum Hræreki og vann þar mjög gott starf. Hann hafði lítið viðgerðarherbergi á heimilinu og þar sem hann var hjálpsamur og greiðvikinn leituðu margir til hans og honum tókst að lagfæra ótrúlegustu hluti sem aflaga höfðu farið. Eftir að Daggi hætti sjómennskunni var hann húsvörður við Árskógarskóla og vann þar við viðhaldsstöf og síðar starfaði hann við eftirlit og lagfæringar á íbúðarhúsnæði í eigu Árskógshrepps og Dalvíkurbyggðar. 
Þau hjón höfðu ferðast ofurlítið sér til ánægju meðan heilsa hans leyfði. Veikindin hafa verið erfið hin síðustu ár en þau hjónin hafa tekist á við þau af miklum dug og æðruleysi. 
Nú blundar fold í blíðri ró 
á brott er dagsins stríð, 
og líður yfir land og sjó 
hin ljúfa næturtíð. 
Ég og mín fjölskylda þökkum langa og góða samveru. 
Guðsblessun fylgi Dagga og veiti fjölskyldunni huggun og styrk. 
Rósa Stefánsdóttir.
