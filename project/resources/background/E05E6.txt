Þingmenn, bæði andstæðingar Evrópusambandsaðildar Íslands og stuðningsmenn, drógu á Alþingi í fyrradag alls konar ályktanir af þeim tölum, sem fram komu í svari Davíðs Oddssonar utanríkisráðherra við fyrirspurn frá Sigurði Kára Kristjánssyni, þingmanni Sjálfstæðisflokksins, um innleiðingu löggjafar Evrópusambandsins í íslenzkan rétt.
Í svarinu kom fram að Evrópusambandið hefði á árunum 1994 til 2004 samþykkt tæplega 39.000 gerðir, þ.e. tilskipanir, reglugerðir og ákvarðanir. Af þessum fjölda voru 2.527 teknar inn í EES-samninginn og Íslendingar innleiddu 2.227, eða um 6,5% af heildarfjöldanum. 
Sigurður Kári lagði þetta þannig út að því hefði lengi verið haldið fram, án nokkurs fyrirvara, að Íslendingar innleiddu 80% af öllu regluverki ESB. Nú væri hins vegar ljóst að það væri ekki rétt; Íslendingar stimpluðu ekki ESB-gerðir í þeim mæli, sem haldið hefði verið fram. Þórunn Sveinbjarnardóttir þingmaður Samfylkingarinnar sagði hins vegar að nú gætu þingmenn látið af þrasi um að Alþingi gerði ekkert annað en að innleiða gerðir frá ESB. 
Hér er að ýmsu að hyggja. Þeir, sem fylgjast vel með Evrópumálum, vita vel að það er rangt að 80% af allri löggjöf ESB sé innleitt á Alþingi. Hins vegar er það líklega nærri lagi að um 80% af fjölda gerða ESB um innri markaðinn séu leidd í lög hér á landi - og þaðan kemur líklega misskilningurinn, sem hver stjórnmálamaðurinn á fætur öðrum hefur étið upp. 
Svo er annað mál, að talning á gerðum segir ósköp lítið um það hvaða áhrif í raun ESB-löggjöf hefur á íslenzkan rétt. Sumar reglugerðir eru t.d. aðallega tæknilegs eðlis og hafa takmörkuð áhrif. Tilskipanir á borð við raforkutilskipun Evrópusambandsins hafa aftur á móti gríðarlega víðtæk áhrif. Raforkutilskipunin er ágætt dæmi um að sum löggjöf frá ESB hentar hreint ekki íslenzkum aðstæðum. Líklega eru þær þó fleiri, EES-reglugerðirnar og tilskipanirnar frá Brussel, sem hafa aukið frelsi, samkeppni og jafnræði á Íslandi. Fjöldi gerðanna segir ekki alla söguna, heldur áhrif þeirra og afleiðingar - og á þeim hefur engin heildstæð úttekt farið fram.
