ÞINGMENN sem skipa Íslandsdeild Vestnorræna ráðsins hafa lagt fram á Alþingi þingsályktunartillögu um að ríkisstjórninni verði falið í samvinnu við landsstjórnir Færeyja og Grænlands, að styðja stofnun og fjármögnun vestnorrænna rithöfundanámskeiða. Fyrsti flutningsmaður tillögunnar er Halldór Blöndal, formaður Íslandsdeildar Vestnorræna ráðsins.
Í greinargerð segir að tillagan sé sett fram á grundvelli ályktunar Vestnorræna ráðsins, sem samþykkt var á ársfundi ráðsins í ágúst 2005. Þá segir í greinargerðinni að vestnorrænu löndin eigi sér ríka frásagnarhefð, sem hafi verið lykillinn að munnlegri geymd skáldskapar, sagna og sögu þjóðanna. Stofnun vestnorrænna rithöfundanámskeiða gæti orðið til þess að styrkja bókmenntir þjóðanna með því að hjálpa hæfileikaríkum höfundum að stíga sín fyrstu skref.
