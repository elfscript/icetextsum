HÓPUR nemenda við Endurmenntunarstofnun Háskóla Íslands, sem er að ljúka námi í verkefnastjórnun og leiðtogaþjálfun, valdi sér viðfangsefnið «Motion på recept», ávísun á hreyfingu, sem lokaverkefni á vorönn 2005. Auk mín eru í hópnum Anna K. Vilhjálmsdóttir, Elísabet Einarsdóttir, Jóhannes Bekk Ingason, Júlíana Guðmundsdóttir og Þórunn Sveinsdóttir.
Þessu verkefni völdum við nafnið «Hreyfiseðill» - á íslensku sem fellur að okkar mati vel að málinu. Hreyfiseðill er ákveðið meðferðarform við tilgreindum sjúkdómum sem getur komið að hluta til eða alveg í stað lyfja. 
Hópurinn leitaði til Tryggingastofnunar ríkisins um að verða bakhjarl þessa verkefnis og samþykkti stofnunin það og höfum við unnið verkefnið undir verndarvæng hennar. 
Markmið okkar með vinnslu þessa verkefnis er að móta tillögu og gera líkan að tilraunaverkefni sem hægt verður að koma af stað hér á landi. Við höfum nú skilað verkefninu til kennara okkar, sem er vörðuð leið til að koma af stað tilraunaverkefni sem hægt verði að koma af stað hér á landi. Að sjúklingum verði ávísað á hreyfingu sem meðferðform við kvillum. Hópurinn hefur kynnt sér vel hvernig hugmyndir um Hreyfiseðla - ávísun á hreyfingu hafa verið útfærðar og framkvæmdar á Norðurlöndum. Verkefnisvinnan hefur að mestu tekið mið af þeim upplýsingum og gögnum sem fyrir liggja frá Danmörku og Svíþjóð, en þar hefur aðferðafræðin verið í gangi í nokkur ár.Rætt var við fjölmarga hagsmunaaðila hér á landi s.s. Landlæknisembættið, Lýðheilsustöð, Hjartavernd, Reykjalund, lækna o.fl. Sýndu þessir aðilar mikinn áhuga á verkefninu og voru jákvæðir gagnvart tilraunaverkefninu Hreyfiseðli. 
Frá því að þetta verkefni hófst hefur umræða um hreyfingu sem meðferðarform verið nokkuð áberandi í fjölmiðlum á Íslandi. Ástæða þessa er m.a. sú að nú liggur fyrir Alþingi þingsályktunartillaga þar sem er m.a. lagt til að heilbrigðisráðherra hlutist til um að skipuð verði nefnd til að undirbúa að hreyfing geti orðið valkostur í heilbrigðisþjónustu. Við göngum skrefi lengra en þingsályktunartillagan gerir með því að gera tillögu að Hreyfiseðli, tilraunaverkefni, sem við teljum mikla möguleika á að framkvæma hér á landi. 
Því leggjum við til í þessu verkefni: 
* að Hreyfiseðill verði aðeins ávísaður af lækni. 
* að Hreyfiseðill verði hvati til markvissrar hreyfingar 
* að Hreyfiseðill veiti aðgang að kerfisbundnu ferli þar sem unnið er að markmiðum undir eftirliti fagfólks á sviði heilbrigðismála og heilsuræktar. 
Þannig munum við í sameiningu ná því takmarki að leggja grunninn að bættri heilsu landsmanna og hreyfingu sem lífsstíl. 
Það er einlæg ósk okkar sem að þessu verkefni höfum unnið að það megi verða samfélaginu til góðs. Það er okkar von að sú vinna sem fram hefur farið nýtist þeim aðilum sem munu vinna áfram að framgangi málsins hér á landi. 
Það mun verða allri þjóðinni til heilla að þetta mál náist í höfn. Höfundur er tryggingafulltrúi, sjúkratryggingasviði, Tryggingastofnunar ríkisins.
