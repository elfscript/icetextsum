Ó ÞÚ gæfa (O Fortuna) er frægasta atriðið úr Carmina Burana eftir Carl Orff (1895-1982) og var það spilað í kvikmyndinni Excalibur um Artúr konung og riddara hringborðsins. Svipuð tónlist hefur heyrst í fjölmörgum B-myndum um djöfladýrkun og margir því væntanlega komnir með ógeð á verkinu. Engin þreytumerki voru þó á flutningi Söngsveitarinnar Fílharmóníu í Langholtskirkju á sunnudaginn, og ef marka má fagnaðarlætin á eftir voru áheyrendur ekki baun þreyttir heldur. 
Einsöngvarar voru Ólafur Kjartan Sigurðarson baríton, Hallveig Rúnarsdóttir sópran og Þorgeir J. Andrésson tenór. Einnig var heill hópur af slagverksleikurum á sviðinu, þeir Árni Áskelsson, Eggert Pálsson, Frank Aarnink, Ólafur Hólm Einarsson, Kjartan Guðnason og Steef van Oosterhout. Píanóleikarar voru tveir, þau Guðríður St. Sigurðardóttir og Sólveig Anna Jónsdóttir. 
Carmina Burana er einskonar kantata og er texti verksins hluti af handritum frá þrettándu öld sem uppgötvuðust fyrir um tvö hundruð árum í munkaklaustri í Benedikt-Beuren í Bæjaralandi. Textinn er samansafn ljóða fyrrverandi munka sem höfðu fengið nóg af klausturlífinu og haldið út í heim að njóta lífsins. Andrúmsloftið í tónlistinni er hressilegt, og skilaði það sér fyllilega á tónleikunum. Söngsveitin var í ágætu formi, söngurinn var kraftmikill og yfirleitt hreinn undir líflegri stjórn Olivers Kentish. Drengjakór Kársnesskóla stóð sig líka prýðilega, píanóleikararnir voru með allt sitt á hreinu og slagverksleikurinn var magnaður. Helst mátti finna að því að styrkleikajafnvægið var ekki alltaf sem skyldi; slagverksleikurinn var stundum of hávaðasamur á kostnað píanóleikara og ég hefði gjarnan viljað heyra meira í Hallveigu, sem annars söng fallega. Í hinum einsöngvurunum heyrðist betur og er ekkert út á Ólaf Kjartan að setja þó kórinn hafi reyndar yfirgnæft hann um tíma í Tempus est iocundum. Rödd Þorgeirs virkaði hinsvegar þvinguð, vissulega átti hann að hljóma undarlega sem svanur á teini í þann veginn að verða étinn, en hann fór bara yfir strikið með þeim afleiðingum að söngurinn var beinlínis óþægilegur áheyrnar. 
Að öðru leyti voru þetta góðir tónleikar og er Söngsveitinni hér með óskað til hamingju með vel heppnaða frammistöðu. 
Tónleikarnir verða endurteknir í Langholtskirkju í kvöld kl. 20. 
Jónas Sen
