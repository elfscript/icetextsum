J. Haydn: Apótekarinn. Þorvaldur Þorvaldsson Bar. (Sempronio), Erlendur Elvarsson T (Mengone), Sólveig Samúelsdóttir MS (Volpino) og Jóna Fanney Svavarsdóttir S (Grilletta) ásamt söngkvintett og 18 manna hljómsveit. Leikstjórn: Ingólfur Níels Árnason. Semball og hljómsveitarstjórn: Kurt Kopecky. Föstudaginn 29. apríl kl. 20.
ÁRLEGT Óperustúdíó Listaháskóla Íslands og Íslenzku óperunnar var háð í annað sinn á föstudaginn var. Nú með þáttöku allra helztu tónlistarskóla höfuðborgarsvæðisins, eða auk LHÍ Tónlistarskóla Hafnarfjarðar, Nýja tónlistarskólans, Tónlistarskólans í Reykjavík og Tónskóla Sigursveins D. Kristinssonar.
Án þess að hafa viðmiðun af uppfærslu stúdíósins í fyrra var ljóst, að verkefnavalið að þessu sinni var kjörið fyrir ungt og upprennandi hljómlistarfólk. Hin þríþætta ópera Apótekarinn (Lo speziale) frá 1768, ein sú fyrsta af 20 óperum Josephs Haydns, var akkúrat hæfilega löng til slíkra nota eða um 5 kortér alls (stuttur lokaþátturinn þykir að vísu benda til að efni hafi glatazt). Kröfuhart verk jafnvel fyrir lengst komnu nemendur, en ekki óyfirstíganlega, og smekkfullt af skemmtilegri músík, er fór að gæðum langt fram úr textanum. Enn og aftur kom Haydn á óvart. En jafnvel þótt pappaskorið plottið (byggt á Goldoni) fetaði margtroðnar buffoslóðir ástar- og prettaflækju, veitti verkið flytjendum haldgóða frumreynslu í hnotskurn af svipaðri umgjörð viðameiri gamanópera eins og Brottnámsins úr kvennabúrinu, Così fan tutte og Rakarans í Sevillu. 
Útlitsþátturinn var skemmtilega unninn. Búningar voru hefðbundnir en sannfærandi, og djarflega grafísk leikmyndin bætti upp vinnusparnað með skondnu hugviti á jaðri stílsatíru. Sjónleikur ungu söngvaranna var stundum fullýktur, en stórgerðu exótísku fettur Volpinos og Mengones í tyrknesku dulargervi settu samt bráðfyndinn svip á lokaþáttinn. Hljómsveitin lék oftast mjög nettilega, en strengirnir 11 verkuðu heldur kraftlausir í alræmdu ómleysi Gamla bíós. 
Stúlkurnar í söngkvintettnum voru pottþétt samstilltar í dansi og söng. Einsöngvararnir áttu furðumarga góða smáspretti, þó að vitanlega væri ekki við lýtalausri atvinnumennsku að búast. Kómískur barýton Þorvalds Þorvaldssonar hljómaði það sannfærandi í Bartolo-kennda hlutverki sínu að karlfauskstilburðunum virtist víða ofaukið. Framkoma Erlends Elvarssonar hitti hins vegar gauðslund Mengones lyfjameðhjálpara beint á höfuðið, og þó að raddfimin réði að svo komnu ekki við allt, gaf hásviðsbirtan fyrirheit um efnilegan óperutenór að viðbættri fyllingu og reynslu. Grilletta Jónu Fanneyjar Svavarsdóttur var sömuleiðis fjölbreyttari í leik en í söng þar sem frekar staðlað víbrató dró úr litbrigðaauðgi, meðan hlutfallslega þéttari rödd Sólveigar Samúelsdóttur í buxnahlutverki Volpinos veitti meira svigrúm til blæbrigða þó að sjónleikur hennar væri aftur stirðari. 
Hverfandi upplýsingar var að finna um sjálft verkið í óperuskránni. Aftur á móti var ómælt gagn af þýðingum á textavélinni ofansviðs, er komið hefði í góðar þarfir kvöldið áður við Fordæmingu Fásts í Háskólabíói. 
Hlutverkaskipti
Tvær nýjar söngkonur leystu Sólveigu Samúelsdóttur mezzosópran og Jónu Fanneyju Svavarsdóttur sópran af hólmi í hlutverkum Volpinos og Grillettu í seinni uppfærslu Óperustúdíós Íslenzku óperunnar og Listaháskóla Íslands á Apótekara Haydns á sunnudagskvöldið var, nefnilega þær Guðbjörg Sandholt og Ólafía Línberg Jensdóttir. Illmögulegt var af óperuskrá að greina hvor væri hvenær, og augljóslega ætlazt til að hlustendur þekktu allar fjórar í sjón gegnum smink og búninga. En hafi maður ekki óviðbjargandi ruglazt í ríminu, þá virtist ekki aftakanlega mikill munur á þessum ungu og efnilegu söngkröftum. Sjónleikur seinna «kastsins» var að vísu ögn daufari en hjá fyrra parinu, og kann að hluta að hafa stafað af spennufalli eftir frumsýningu. Guðbjörg skartaði hljómmikilli og jafnri mezzosópranrödd á mestöllu tónsviði og sýndi góða flúrtækni. Inntónunaröryggið virtist hlutfallslega minna hjá Ólafíu, en hæðin var fín, þó að vantaði áberandi kraft og fyllingu á mið- og botnsviði. Átti hún eftir því og öðru að dæma einna mest eftir þeirra stallna í tækniþjálfun. En koma tímar, koma ráð. 
Á hljómsveitinni var ekki annað að heyra en að frumsýningin hefði gert henni gott. Flæðið var liðugra, svo og tempóin (1. þáttur var t.a.m. nærri 4 mínútum styttri en á föstudag), og strengjaleikurinn allur kraftmeiri og öruggari. 
Ríkarður Ö. Pálsson
