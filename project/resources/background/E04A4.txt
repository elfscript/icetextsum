BRESKA verslunarkeðjan Somerfield hefur keypt 13 þjónustustöðvar af Texaco og mun leigja 105 verslanir til viðbótar, að því er greint er frá í breskum dagblöðum. Somerfield mun alls greiða 15,3 milljónir punda, nærri 1,9 milljarða króna, fyrir verslanirnar 13 en leigan verður greidd með hlutabréfum. Texaco selur hinar verslanirnar aftur á móti til nýs fyrirtækis, Azure Property LLP, sem leigir þær áfram til Somerfield. Þar með rekur Somerfield 162 þjónustustöðvar, þar sem kaupa má eldsneyti og hvers konar þægindavöru.
Yfirtökutilboð hækkað
Á sama tíma harðnar baráttan um yfirtöku á Somerfield. Á fréttavef breska blaðsins Times er greint frá því að fasteignafélagið London & Regional, sem er í eigu Richards Livingstones og nýtur stuðnings japanska bankans Nomura, hafi hækkað tilboð sitt í Somerfield og þar með jafnað tilboðið sem Baugur stendur að ásamt Robert Tchengui, sem munu tilbúnir til að greiða 1,12 milljarða punda fyrir keðjuna, nærri 136 milljarða króna, eða 205 pens á hlut. Livingstone hafði áður lýst því yfir að hann væri tilbúinn til að greiða 190 pens á hlut. 
Nú er talið mjög líklegt að stórmarkaðskeðjan Asda blandi sér í baráttuna um Somerfield. Asda hefur nú fengið fjárfestingabankann Lazard til ráðgjafar í tilboðsgerðinni. Asda er í eigu Wal-Mart, stærstu smásöluverslunar heims, og er talið að kaup á Somerfield myndu styrkja mjög stoðir Asda í samkeppninni við Tesco sem er stærsta smásölukeðja Bretlands.
