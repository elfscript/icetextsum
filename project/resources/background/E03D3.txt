VIJAY Singh frá Fijieyjum gerði ekki mistök í bráðabana gegn Bandaríkjamanninum John Daly á Houston-mótinu í golfi sem lauk seint á sunnudagskvöldið í Texas, en mótið var hluti af bandarísku mótaröðinni. En Daly lék frábærlega á lokadeginum, er hann fékk fugla á 12., 15., 17. og 18. og lék á 5 höggum undir pari og 13 undir samtals. Singh fékk tækifæri til þess að sigra, og verða þar með fyrsti kylfingurinn sem ver titil sinn á þessu móti, er hann átti eftir stutt pútt á 18. flöt fyrir fugli en það geigaði.
Eftir Sigurð Elvar Þórólfsson seth@mbl.is Daly, sem er þekktur fyrir flest annað en að æfa sig, var ekki að æsa sig mikið á meðan hann beið eftir því að Singh lyki leik. Hann fór ekki út á æfingasvæðið til þess að halda sér við efnið, en í staðinn lék hann sér við börnin sín, fékk sér gosdrykk og svalaði nikótínþörf sinni. Daly var hinsvegar ískaldur í upphafshögginu á 18. braut þegar bráðabaninn hófst og fór upphafshöggið í vatnið vinstra megin við brautina. Daly þurfti að taka víti og átti aldrei möguleika gegn Singh sem hitti flötina eftir upphafshöggið og lék á pari. 
«Þetta var bara hálftími og ég hitti boltann einfaldlega of vel í upphafshögginu,» sagði Daly er hann var spurður að því hvort hann hefði gert mistök með því að fylgjast með gangi mála við 18. flöt í stað þess að æfa sig fyrir bráðabanann. 
Singh hefur aðeins tapað tvívegis í þau átta skipti sem hann hefur farið í bráðabana á PGA-mótaröðinni en Daly hafði ekki áður tapað í þau tvö skipti sem hann hafði leikið í bráðabana á PGA-mótum. Singh hefur sigrað þrívegis á þessu móti á síðustu fjórum árum en hann var í efsta sæti ásamt Ástralanum Gavin Coles fyrir lokadaginn. Singh lék á 70 höggum eða tveimur undir pari á lokdeginum á meðan hinn lítt þekkti Coles heltist úr lestinni og lék á 75 höggum. 
«Ég lék einfalt golf og er ánægður með að hafa landað sigrinum með þessum hætti. Ég gafst aldrei upp. Sem betur fer var það aðeins Daly sem gerði atlögu að mér á lokadeginum og það var gaman að gera út um mótið í bráðabana. En líklega hefði það verið betra fyrir Daly að þurfa ekki að bíða svona lengi eftir því að síðasti ráshópur lyki leik. En svona er lífið á mótaröðinni, sumir sigra og aðrir ekki,» sagði Singh sem hefur nú sigrað á 26 mótum á PGA-mótaröðinni á sínum ferli en hann fékk tæplega 57 millj. kr. fyrir sigurinn. Hinn 42 ára gamli kylfingur hefur unnið sér inn 2,5 milljarða kr. á ferlinum og aðeins Tiger Woods frá Bandaríkjunum hefur unnið sér inn hærra verðlaunfé en þess ber að geta að Woods er 13 árum yngri en Singh. Frá því að Singh varð fertugur hefur hann sigrað á 14 mótum á PGA-mótaröðinni, en hann sigraði á níu mótum á síðasta ári og var þetta annar sigur hans á þessu ári.
