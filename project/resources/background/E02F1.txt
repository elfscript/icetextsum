FORMENN sex verkalýðsfélaga í Eyjafirði afhentu Þóru Ákadóttur, forseta bæjarstjórnar Akureyrar, áskorun fyrir fund bæjarstjórnar í gær, þar sem þess er farið á leit að bæjarstjórn falli nú þegar frá samningum við Garðaumhirðu ehf. um grasslátt og að þess í stað verði hafnar viðræður við fyrirtæki sem uppfylla þær kröfur sem settar eru fram í Innkaupareglum bæjarins. «Það er ólíðandi að Bæjarstjórn Akureyrar gangi til samninga við fyrirtæki sem stunda «sniðgöngu» og taka þátt í félagslegum undirboðum,» segir m.a. í áskoruninni.
Akureyrarbær bauð nýlega út grasslátt til þriggja ára í tveimur útboðum, annars vegar á Ytri- og Syðri Brekku og hins vegar í Gilja- og Síðuhverfi. Garðaumhirða átti lægsta tilboð í báðum útboðunum en fyrirtækið bauð annars vegar um 12,8 milljónir króna, eða 47,5% af 27 milljóna króna kostnaðaráætlun og hins vegar um 13 milljónir króna, eða um 53% af 24,6 milljóna króna kostnaðaráætlun. Í framkvæmdaráði var tillaga um að gengið yrði til samninga við Garðaumhirðu samþykkt með tveimur atkvæðum en þrír nefndarmenn sátu hjá. Þórarinn B. Jónsson lét bóka að hann teldi tilboð Garðaumhirðu algerlega óraunhæf og byggjast á að viðkomandi aðili þekkti ekki aðstæður í bænum. Hann gæti því ekki staðið að því að tilboði hans yrði tekið. Jakob Björnsson, formaður framkvæmdaráðs, sagði fyrir fund bæjarstjórnar í gær, að um fullnaðarafgreiðslu hefði verið að ræða í framkvæmdaráði. Búið væri að skrifa undir samning við Garðaumhirðu ehf. vegna þessara verka, Hann sagði að ekki stæði til að gera breytingu þar á, enda hefðu öll tilskilin gögn verið lögð fram við undirskrift. 
Í áskorun formanna verkalýðsfélaganna sex kemur fram að sniðganga snúi m.a. að skilum á staðgreiðslu, virðisaukaskatti, greiðslum í lífeyrissjóði og til stéttarfélaga. Sniðganga taki einnig til greiðslu launa starfsmanna viðkomandi fyrirtækja. Í Innkaupareglum bæjarins komi m.a. fram að fari áætluð samningsfjárhæð innkaupa yfir 10 milljónir króna sé óheimilt að gera samning við þann sem er í vanskilum með eigin lífeyrissjóðsgjöld eða iðgjöld til lífeyrissjóðs og stéttarfélaga vegna starfsmanna sinna. 
Enn fremur kemur fram í áskorun verkalýðsfélaganna, að vitað sé að Garðaumhirða ehf. hafi ekki greitt félagsgjöld til stéttarfélags/ félaga vegna starfsmanna sinna, þrátt fyrir að atvinnurekanda sé skylt að halda eftir af launum starfsmanns iðgjaldi til viðkomandi stéttarfélags samkvæmt þeim reglum sem kjarasamningar greina. Undir áskorunina skrifa Björn Snæbjörnsson formaður Einingar-Iðju, Guðmundur Ómar Guðmundsson formaður Félags byggingamanna Eyjafirði, Hákon Hákonarson formaður Félags málmiðnaðarmanna Akureyri, Úlfhildur Rögnvaldsdóttir formaður Félags verslunar- og skrifstofufólks Akureyri, Helgi Jónsson formaður Rafvirkjafélags Norðurlands og Konráð Alfreðsson formaður Sjómannafélags Eyjafjarðar.
