Eftir Rúnar Pálmason runarp@mbl.is KER ehf., eigandi Olíufélagsins, greiddi í gær 495 milljóna króna sekt fyrir ólöglegt samráð sem lögð var á félagið með úrskurði áfrýjunarnefndar samkeppnismála í janúar sl. Olís er því eina olíufélagið sem á eftir að greiða sekt sína en félagið bíður enn formlegra svara frá fjármálaráðuneytinu og Samkeppnisstofnun við kröfu sinni um að jafnræðissjónarmiða verði gætt og bankaábyrgð verði látin duga þar til dómur fellur, líkt og gert var í grænmetismálinu svonefnda.
Líkt og Olís skrifaði Ker fjármálaráðuneytinu bréf og og óskaði eftir því að hægt yrði að leggja fram bankatryggingu. Því var hafnað í gær og borgaði Ker sektina í kjölfarið. Í samtali við Morgunblaðið minnti Kristján Loftsson, stjórnarformaður Kers, á að málinu væri hvergi nærri lokið, bæði Héraðsdómur Reykjavíkur og Hæstiréttur ættu eftir að fella dóma í málinu og fyrr yrði ekki ljóst hversu háa sekt félagið þyrfti að greiða. Sektin gæti á hinn bóginn aldrei orðið hærri en kveðið var á um í úrskurði áfrýjunarnefndarinnar og því ætti bankaábyrgð að duga ríkinu. Af þessum sökum fyndist honum skrítið að ekki dygði að leggja fram bankaábyrgð. «Þeir virðast hafa söðlað alveg um og ég held að þeir sem þurfa að eiga eitthvað við fjármálaráðuneytið verði að athuga sinn gang því ráðuneytið tekur ekki íslenskar bankaábyrgðir gildar lengur,» sagði Kristján. Hann bætti við að það hefði verið ódýrara fyrir fyrirtækið að leggja fram bankaábyrgð en að snara fram fjárhæðinni. «Maður hélt að ríkið væri sæmilega tryggt með íslenskum bankaábyrgðum en það virðist ekki vera lengur.» 
Olís býst við svari í dag
Stjórn Kers hefur heimild til að taka 500 milljóna króna lán til að greiða sektina. Aðspurður sagði Kristján að sú heimild hefði ekki enn verið nýtt þó að sektin hefði verið greidd. 
Gísli Baldur Garðarsson, stjórnarformaður Olís, sagði að félagið teldi sig þurfa að fá formleg svör frá fjármálaráðuneytinu og Samkeppnisstofnun um að ekki væri nægjanlegt að leggja fram bankaábyrgð, þar til endanleg niðurstaða fengist fyrir dómstólum. Félagið hefði skriflega beðið ráðuneytið og Samkeppnisstofnun um slík svör í gær og bjóst hann við að þau bærust í dag. Hann sagði að Olís hefði krafist þess að jafnræðis yrði gætt og vísað til grænmetismálsins en fengið þau svör að ráðuneytið hefði ekki komið að afgreiðslu þess máls. Gísli Baldur sagði að nú virtist sem hvorki ráðuneytið né Samkeppnisstofnun hygðust virða jafnræðissjónarmið og því yrði Olís væntanlega að útvega fé til greiðslu sektarinnar. Það væri þó hans mat að krafa ríkisins um greiðslu áður en málið hefði komið fyrir dómstóla væri brot á mannréttindasáttmála Evrópu sem Ísland hefði skuldbundið sig til að virða. Hann útilokaði ekki að félagið myndi höfða mál og krefjast bóta vegna fjármagnskostnaðar.
