Sýningin Norðurland 2005 verður haldin í Íþróttahöllinni á Akureyri um hvítasunnuhelgina. Sýningarbásar eru 65 talsins en sýnendur eru fleiri þar sem margir hafa samvinnu um kynningar. 
Valgerður Sverrisdóttir iðnaðarráðherra opnar sýninguna kl. 16 í dag, en hún verður opin til kl. 20. Á laugardag er opið frá 11 til 18 og 12 til 17 á sunnudag. 
Á sýningunni kennir margra grasa, matvælafyrirtæki kynna það nýjasta í framleiðslu sinni, viðburðir á Norðurlandi verða kynntir, sveitarfélög eru með kynningarbása, fornbílar verða á svæðinu, veltibíll VÍS og sýnikennsla verður í matreiðslu þorskrétta. Tónlistaratriði, m.a. þar sem Paparnir og Hvanndalsbræður koma við sögu eru einnig í boði. Það eru almannatengslafyrirtækið Athygli og handknattleiksdeild Íþróttafélagsins Þórs sem annast framkvæmd sýningarinnar.
