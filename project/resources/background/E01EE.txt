ÞEIR sem hefja leik á því að gagnrýna vinnubrögð hljóta að hlíta því að þeirra eigin vinnubrögð séu sett undir mæliker. Vert er að minna Svanfríði Jónasdóttur, sem sendi mér tóninn í Morgunblaðinu 12. þ.m., að það voru Kristrún Heimisdóttir varaþingmaður og Þórunn Sveinbjarnardóttir alþingismaður sem hófu umræðu um vinnubrögð formanns Samfylkingarinnar í febrúar síðastliðnum.
Enginn vefengdi rétt þeirra til þess að gagnrýna formanninn. Gagnrýnin varð á hinn bóginn tilefni til þess að stuðningsmenn formannsins hafa leitast við að sýna fram á að 
Samfylkingin hafi verið á réttri leið undir forystu hans og stjórn hans á flokknum hafi verið farsæl og raunsæ. Flokksmenn hafa fengið svigrúm til þess að koma hugmyndum sínum í framkvæmd og hafa áhrif á stefnu flokksins sem hefur verið mótuð á hverju sviðinu á fætur öðru. Á skömmum tíma hefur orðið til kraftmikil hreyfing jafnaðarmanna, þar sem flokkadrættir eftir gömlum flokkslínum heyra sögunni til. 
Gagnrýni mín á störf framtíðarhóps, sem Svanfríður situr í, felst fyrst og fremst í því að hann hafi reist sér hurðarás um öxl. Sumir þeirra sex stefnuhópa sem fóru af stað í fyrri lotu pældu mikið og skiluðu góðu verki. Þar á meðal nefni ég öryggismálahópinn sem Þórunn Sveinbjarnardóttir og Gunnar Karlsson prófessor stýrðu af mikilli alvöru og alúð, og ég kynntist af eigin raun. Næsta skrefið hefði að mínum dómi átt að vera að nýta þá fjármuni og starfskraft sem framtíðarhópur hafði umráð yfir til þess að efna til víðtækrar kynningar og umræðu meðal almennra flokksfélaga um framkomin álit. Þar hefur skort á eftirfylgni og umræðan lokast inni í þröngum hópi. 
Framtíðarhópurinn valdi sjálfur, án þess að nokkur nauður ræki til, að einbeita sér í staðinn að því að setja af stað sjö stefnuhópa til viðbótar hinum sex áður nefndu. Eftir að ljóst var að landsfundi yrði flýtt til vors var deginum ljósara að þeir sjö stefnuhópar sem fóru af stað í síðari lotu og starfað hafa í einrúmi myndu ekki skila öðru en mjög hraðsoðnum álitum. Og til hvers er þá unnið? Hefði ekki verið raunsærra að gefa þeim meiri tíma og leyfa þeim að skila af sér inn í flokksumræðuna þegar þeir hefðu eitthvað til málanna að leggja? Ég hef aldrei skilið störf framtíðarhópsins á þann veg að hann ætti að skrifa málefnaályktanir landsfundar. 
Ég leyfði mér því að álykta sem svo að «skyndibitaframleiðslan» úr síðari sjö hópunum stjórnaðist meira af þörfum varaformannsins til þess að mæta í formannskjör og á landsfund með «nýja» heildarstefnu fyrir flokkinn heldur en af flokkslegri nauðsyn eða formlegum kvöðum. Varaformaðurinn sagði í viðtölum við fjölmiðla að farnaður hans í formannskjöri myndi að verulegu leyti ráðast af mati á störfum framtíðarnefndar. Ekki er annað að ráða af tilskrifi Svanfríðar en að þau séu hafin yfir gagnrýni. Höfundur er fyrsti varaþingmaður Samfylkingarinnar í Reykjavík suður.
