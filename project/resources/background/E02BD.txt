Hjá Landsbankanum stendur viðskiptavinum til boða mikið úrval framkvæmdalána sem eru sérsniðin að þeim verkefnum og framkvæmdum sem staðið er í hverju sinni.
Nú er sá tími ársins þegar sumarhúsamarkaðurinn er hvað líflegastur, eins er þetta tíminn þegar fasteignaeigendur skipuleggja lagfæringar og endurbætur á húsnæði sínu og sjaldan hefur jafnmikið af húsum og íbúðum verið í byggingu og fyrirhugað er að byggja á þessu ári. 
Ólíkar framkvæmdir kalla á mismunandi fjármögnun. Hér verða nefnd helstu atriði sem tengjast framkvæmdalánum Landsbankans fyrir fólk sem hyggur á framkvæmdir af einhverju tagi. 
Sumarhúsalán
Lánað er til kaupa, byggingar, endurfjármögnunar eða endurbóta á sumarhúsi, skilyrði er að um heilsárshús á virku markaðssvæði sé að ræða. Lánin eru verðtryggð skuldabréfalán með breytilegum vöxtum, sem ráðast af veðsetningarhlutfalli. 
Nokkur atriði varðandi sumarhúsalánin: Fyrsti veðréttur er skilyrði. Vextir ráðast af veðsetningarhlutfalli og eru lægstu vextir aðeins 4,9%. Lánað er allt að 65% af markaðsvirði, en þó ekki hærra en brunabótamat. Lánstími er 5-15 ár og lágmarkslán kr. 1,0 millj. 
Lánað er bæði til einstaklinga og félagasamtaka og fá Vörðufélagar Landsbankans 50% afslátt af lántökugjöldum. Lánin greiðast með jöfnum afborgunum og fara greiðslur því lækkandi á lánstímanum. Heimilt er að greiða inn á lánið eða greiða það upp hvenær sem er á lánstímanum án þóknunar. 
Lagfæringar og endurbætur á fasteign
Framkvæmdalán af þessu tagi eru hugsuð fyrir einstaklinga og smærri húsfélög vegna endurbóta eða framkvæmda á fasteignum. Hér er áhersla lögð á góð kjör og sveigjanleika. Sem dæmi um þetta má nefna: 
Fyrsti veðréttur er ekki skilyrði. Lánstími er 7-40 ár. Lánað er allt að 80% af markaðsvirði fasteignar, en þó ekki hærra en sem nemur brunabótamati hennar. Mögulegt er að fresta afborgunum í allt að 7 ár og greiða aðeins vexti. Einnig að fresta vaxtagreiðslum í allt að 2 ár og greiða þannig ekkert af láninu fyrstu tvö árin. 
Vextir eru frá 4,6% og ráðast af veðsetningarhlutfalli. Vextir eru breytanlegir á sjö ára fresti. Sveigjanleiki endurgreiðslu er háður veðsetningu hverju sinni, þannig lækkar t.d. hámarksveðsetningarhlutfall niður í 65% ef ákveðið er að fresta greiðslum afborgana í 7 ár en vextir greiddir. 
Að sjálfsögðu geta viðskiptavinir sem bjóða bankanum fyrsta veðrétt nýtt sér íbúðalán bankans í svona framkvæmdir og fengið 4,15% vexti með þeim skilmálum sem um þau gilda. 
Nýbyggingalán
Landsbankinn hefur mikla reynslu af fjármögnun nýbygginga af öllum stærðum og gerðum. Fyrir fólk sem stendur í húsbyggingum er afar mikilvægt að vanda vel kostnaðaráætlanir vegna byggingarinnar því það hjálpar mikið til við að ná fram sem hagkvæmastri fjármögnun. Helstu einkenni byggingalána bankans eru: 
Um er að ræða reikningslán á algerum sérkjörum. Lánin eru hugsuð fyrir einstaklinga og smærri verktaka. Lánað er fyrir allt að 80% af áætluðum byggingakostnaði, þar með talið lóðaverði þar sem það á við. Lánið er veitt gegn tryggingabréfi með fyrsta veðrétti í smíðaeigninni eða bakveðum þar til fasteign er veðhæf. Lánað er eftir framvindu verksins. Þegar ákveðnu byggingastigi er náð (fokheldi) er hægt að taka íbúðalán frá bankanum á eignina og greiða niður reikningslánið. 
Fylgigögn umsóknar
Kostnaðaráætlun og verðmat fullbúinnar eignar - Verk og tímaáætlun - Teikningar nýbyggingar ef þurfa þykir - Staðfesting um smíðatryggingu tryggingafélags - Greiðslumat ef þarf - Önnur gögn sem bankinn gæti óskað eftir hverju sinni. 
Þessi upptalning er engan veginn tæmandi og fyrir fólk sem er í hugleiðingum sem tengjast fjármögnun fasteigna að einhverju leyti þá mælum við með að nánari upplýsinga sé leitað í næsta útibúi Landsbankans, hjá Fasteignaþjónustu hans eða í Þjónustuveri í s. 410 4000. Eins eru gagnlegar upplýsingar á heimasíðu bankans, www.landsbanki.is.
