!Vinir mínir tveir ákváðu fyrir skömmu að innsigla ástarsamband sitt með því að ganga í það heilaga, eins og það heitir á kumpánlegu máli. Undirbúningur var margvíslegur, þar á meðal gerðist þetta: Annar þeirra snaraði sér kátur inn á sýslumannsskrifstofu og sagði við afgreiðslukonuna: Jæja, heldurðu að ég sé ekki bara að fara að gifta mig?!
En gaman, svaraði sú ágæta kona og sótti möppu með eyðublöðum. 
Um leið lagði vinur minn tvö fæðingarvottorð á borðið, og þegar konan tók eftir því að karlmannsnöfn voru á báðum, leit hún upp. 
Afsakið, þá er það víst önnur mappa, útskýrði hún og sótti þá réttu, með eyðublöðum sem hétu: Skýrsla um staðfesta samvist. Vinur minn horfði á konuna. Eyðublöðin voru fjólubleik. 
Veistu, sagði hann - því fátt kemur honum úr jafnvægi - mér finnst þetta satt að segja miklu smartari blöð! Afgreiðslukonan vissi ekki alveg hvernig skyldi taka kaldhæðninni, svo hallaði hún sér fram og hvíslaði: Mér líka. Svo hlógu þau að öllu saman og kláruðu pappírsviðskiptin. 
Nú veit ég ekki hvað öllum þeim, sem eiga kærasta eða kærustur af sama kyni, finnst um þessi bleiku blöð. Sennilega hafa þau á þeim jafnmisjafnar skoðanir og fylkingin er breið. Og marghertir sem þeir eru af langri réttindabaráttu, finnst samkynhneigðum kannski ástæðulaust að kippa sér upp við smáatriði. En ég get ekki að því gert að furða mig á þessum mun. 
Því oft eru það einmitt smáatriðin sem meiða mest. Rétturinn til staðfestrar samvistar var fagnaðarefni samkynhneigðra og réttsýnna, það þótti munur að geta gengið inn til ríkisvaldsins með höfuðið hátt og undirritað kærleikann. En að eyðublöðin skuli þá vera allt öðruvísi á litinn, eins og til að minna á hvað viðkomandi er «allt öðruvísi» en önnur hjónaefni, er í besta falli fyndið, í versta falli móðgandi. 
Hér er freistandi að fara út í menningarfræðilega úttekt á merkingaraukum lita, ég læt nægja að tæpa á nokkrum atriðum. Hommar voru látnir bera merki með bleikum þríhyrningi í fangabúðum nasista. Bleikum lit er víða beitt í kventengdri grafík, t.d. í pólitík femínista, baráttu við brjóstakrabbamein. Hann er stúlknalitur í tvíhyggjuveröld barnafatnaðar. Hann er yfirlýstur litur hins væmna. Hann skátengist jafnvel líkamlegri girnd í nafngiftum á borð við Bleikt og blátt... Oftúlkun? Það hangir a.m.k. margt á spýtunni. 
Bleikur litur og fjólublár kunna að hafa verið notaðir sums staðar í baráttu samkynhneigðra (sjá samtokin78.is) en síðan eru liðnir áratugir. Regnbogafáninn er nú orðinn hið viðtekna tákn um fjölbreytt samfélag samkynhneigðra - en þar með er ég ekki að biðja um röndótt eyðublöð. Mér finnst hlutleysi og virðing einfaldlega meira við hæfi af hálfu hins opinbera. Eða er það ekki þreyttur grikkur að kvengera homma, gera fólki upp smekk, draga í dilka, smætta? 
Ég hlýt auðvitað að gera ráð fyrir þeirri skýringu, til vara, að hvítar arkir hafi einfaldlega verið búnar á prentstofu sýslumanns og þetta sé tilfallandi og tímabundið. Gott og vel. Frábært. En yfir svífur samt aðalmálið - og rót allra svona pistla - að ástir og samlyndi samkynhneigðra bíða enn í hinu margfræga hiki þjóðkirkjunnar. Hún getur hikað að vild, en af hverju að hindra aðra? Af hverju ekki að fara að ráði hins skelegga prests, sr. Þóreyjar Guðmundsdóttur, og aftengja löggjörninginn og blessunina? Þá yrðu öll hjónaefni jöfn; færu fyrst kát á sýslumannsskrifstofu og svo - vildu þau helga sambandið - í kirkju. Að minnsta kosti þau guðshús sem það leyfðu. Án þess þá, vinsamlegast, að þær kirkjur yrði að mála bleikar.
