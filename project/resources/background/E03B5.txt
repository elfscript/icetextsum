Færeyska skipið Júpíter landaði tvö þúsund tonnum af kolmunna á Fáskrúðsfirði á laugardag. Nýtt andlit bættist í hóp löndunarmanna þennan dag, þegar dýrasti knattspyrnumaður Íslands, Almir Cosic, sem leikur með þriðjudeildarliðinu Leikni á Fáskrúðsfirði, brá sér í löndunargallann og tók til hendinni. Er þetta talin hin mesta búbót fyrir Loðnuvinnsluna, enda hefur verið erfitt að manna löndunargengi eftir að sett var í kjarasamninga að sjómenn ættu ekki að landa bræðslufiski. Segja menn að nú þurfi ekki lengur að spá í hvað Leiknir borgaði fyrir leikmanninn. 
Newcastle bauð milljón punda í leikmanninn
Cosic er Bosníumaður og hefur undanfarin misseri spilað í Meistaradeild Evrópu með Zeljeznicar. Newcastle bauð milljón punda í hann fyrir þremur árum, en hann er hér á landi á árssamningi við Leikni fyrir tilstilli nokkurra samlanda sinna sem einnig hafa spilað með liðinu.
