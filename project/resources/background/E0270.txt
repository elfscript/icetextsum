Karlakór Selfoss er að ljúka sínu fertugasta starfsári. Samkvæmt venju heldur kórinn árlega vortónleika að kvöldi sumardagsins fyrsta, 21. apríl, kl. 20.30 í Selfosskirkju. Sérstaklega er vandað til efnisskrár tónleikanna í tilefni af fjörutíu ára afmæli kórsins.
Í vetur hafa rúmlega fimmtíu söngmenn æft með kórnum, að sögn Valdimars Bragasonar, formanns karlakórsins. Á söngskránni eru mörg þekkt karlakórslög og einnig ný verk. Má þar nefna að sá góðkunni lagahöfundur og kórstjórnandi Björgvin Þ. Valdimarsson hefur samið nýtt lag við texta Hjartar Þórarinssonar, Heimabærinn minn, sem þeir félagar afhentu karlakórnum í tilefni afmælisins. «Annars má segja að söngskráin spanni 40 ára sögu Karlakórs Selfoss, þannig að í fyrri hlutanum sé horft til baka og sungin lög sem kórinn hefur flutt áður en seinni hlutinn einkennist af lögum sem kórinn hefur ekki flutt fyrr,» sagði Valdimar Bragason. Kórinn er einn af máttarstólpum í menningarlífinu á Selfossi og í Árnessýslu. 
Sungið í Ými
Auk þess að halda tónleika á Selfossi syngur Karlakórinn einnig í Tónlistarhúsinu Ými við Skógarhlíð í Reykjavík sunnudaginn 24. apríl kl. 20 og Selfosskirkju miðvikudaginn 27. apríl kl. 20.30. Lokatónleikarnir verða svo í Félagsheimilinu á Flúðum laugardaginn 30. apríl kl. 21. Gestakór á þeim tónleikum verður Karlakór Hreppamanna og dansleikur verður að loknum tónleikum eins og venja er á hverju ári. 
Stjórnandi Karlakórs Selfoss er Loftur Erlingsson sem syngur einsöng með kórnum og gefur tónleikunum með því sérstakt yfirbragð. Undirleikari kórsins er Julian Edward Isaaks. Í vor fara svo karlakórsfélagar í hljóðver og ljúka við að taka upp efni fyrir geislaplötu sem gefin verður út í tilefni 40 ára afmælis kórsins. Í lok júlí heldur kórinn til Vesturheims og mun syngja bæði í Kanada og Bandaríkjunum.
