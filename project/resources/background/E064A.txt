Eftir Steinþór Guðbjartsson steg@mbl.is EFTIR því sem fólkinu fjölgar í borgum fækkar í kanadísku byggðunum sem Íslendingar og afkomendur þeirra settust að í undir lok 19. aldar og í byrjun nýliðinnar aldar. Þetta á meðal annars við um Vatnabyggð í Saskatchewan, sem öðlaðist nýtt líf, þegar 86. ársþing INL fór þar fram. 125 þátttakendur voru skráðir á þingið í Wynyard og um 430 manns voru á þorrablótinu í Foam Lake. Venjulega halda heimamenn þorrablót sem næst þorranum en þingið gerði það að verkum að komið var sumar á dagatalinu þegar blótið var haldið að þessu sinni.
Þorgerður Katrín Gunnarsdóttir, menntamálaráðherra, var heiðursgestur þingsins. Í ávarpi sínu hældi hún heimamönnum fyrir vel unnin störf og lagði áherslu á að Íslendingar kynnu vel að meta þá ræktarsemi sem fólk af íslenskum ættum sýndi íslenskum málefnum og íslenskri arfleifð. 
Eins og undanfarin ár settu gestir frá Íslandi svip sinn á þingið. Steingrímur Sigurgeirsson, aðstoðarmaður menntamálaráðherra, flutti erindi um orkumál, Almar Grímsson, formaður Þjóðræknisfélagsins á Íslandi, ávarpaði þingið, Ásta Sól Kristjánsdóttir kynnti Snorraverkefnin og Wincie Jóhannsdóttir greindi frá starfsemi Vesturfarasetursins á Hofsósi. Þá héldu Oddný Sigurðardóttir, mezzósópran, og Illugi Gunnarsson, tónleika, bæði á þinginu og á þorrablótinu, og vöktu mikla lukku. 
Saskatchewan heldur upp á 100 ára afmæli fylkisins í ár og var þingið hluti af hátíðarhöldunum. Lögð var áhersla á að kynna þinggestum svæðið og var hlutverk bænda af íslenskum ættum mikið. «Þetta tókst vel, fyrst og fremst vegna þess að allir lögðu hönd á plóg,» sagði Joan Eyolfson Cadham, formaður Íslendingafélagsins í Vatnabyggð. 
Walter Sopher, forseti INL, var ánægður með þingið og framkvæmdina. «Það var öllum til sóma og allir fóru glaðir heim.» 
Næsta þing verður í Victoria að ári.
