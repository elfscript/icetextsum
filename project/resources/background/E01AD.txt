Ariel Sharon, forsætisráðherra Ísraels, átti í gær fund með George W. Bush Bandaríkjaforseta á búgarði hins síðarnefnda í Texas og hét þá að láta rífa allmargar litlar byggðir sem reistar hafa verið af harðlínumönnum úr röðum landtökumanna gyðinga á hernumdu svæðunum í óþökk ísraelskra stjórnvalda. Sharon sagði í sjónvarpsviðtali fyrir Bandaríkjaförina að svo eldfimt væri ástandið í Ísrael vegna deilna um brottflutninginn frá Gaza í sumar að minnti á aðdraganda borgarastyrjaldar. 
«Allt mitt líf hef ég varið líf gyðinga. Nú verð ég í fyrsta sinn að grípa til ráðstafana til að verja eigið líf fyrir gyðingum,» sagði ráðherrann. Stjórn hans hefur ákveðið að draga allan her sinn frá Gaza í sumar og leggja niður byggðir um 8.000 landtökumanna þar. Harðlínumenn meðal gyðinga saka Sharon um svik vegna Gaza-áætlunarinnar og hafa sumir hótað að myrða hann. 
Palestínskir forystumenn lýstu í gær ánægju sinni með að Bush Bandaríkjaforseti skyldi hvetja Ísraela til að efla ekki frekar byggðir landtökumanna gyðinga á Vesturbakkanum. Palestínumenn lýstu hins vegar vonbrigðum sínum með að forsetinn skyldi segja að það væri óraunsæi að halda að Ísraelar myndu yfirgefa öll svæði sem þeir hefðu lagt undir sig frá 1949. Með þessum orðum væri Bush að gefa ólöglegri landtöku Ísraela lagastimpil. Bæði Bandaríkjamenn og Ísraelar segja að semja verði um skipti á landsvæðum þegar endanleg landamæri Ísraels og væntanlegs ríkis Palestínumanna verði ákveðin. Sharon sagði að sumar landtökubyggðirnar á Vesturbakkanum væru nú taldar vera hluti Ísraels. 
Bush sagði Sharon að stæðu Ísraelar ekki við ákvæði Vegvísisins svonefnda, friðaráætlunar stórveldanna og Sameinuðu þjóðanna, myndi það geta spillt friðarviðleitninni. Sharon ítrekaði í gær stuðning sinn við hugmyndina um sjálfstætt ríki Palestínumanna á samfelldu svæði á Vesturbakkanum auk Gaza-spildunnar.
