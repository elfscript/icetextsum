MEISTARAMÓT Taflfélagsins Hellis stendur yfir þessa dagana. Þátttakendur eru 32 og keppnin spennandi, því að nokkuð hefur verið um óvænt úrslit. Stigahæstu menn mótsins, Sigurbjörn Björnsson og Tómas Björnsson, hafa átt í talsverðum erfiðleikum til þessa. 
Þegar þetta er ritað er fimm umferðum lokið, af sjö, og egypski skákmeistarinn, Omar Salama (2.199), er efstur, hefur aðeins misst niður eitt jafntefli, við hinn unga og efnilega Sverri Þorgeirsson. 
Í 2.-5. sæti eru Hrannar Baldursson (2.174), Sverrir Þorgeirsson (1.954), Stefán Freyr Guðmundsson (2.026) og Bjarni Sæmundsson (1.932), með 4 vinninga hver. 
6.-7. Hjörvar Steinn Grétarsson (2.046) og Sigurbjörn Björnsson (2.337), með 31/2 v. hvor. 
Tómas Björnsson og Guðlaug Þorsteinsdóttir, Íslandsmeistari kvenna, eru í hópi þeirra, sem næstir koma, með 3 v. 
Við skulum sjá vinningsskák Omars gegn hinum 12 ára gamla Hjörvari Steini Grétarssyni, sem er einhver efnilegasti skákmaður Íslands í dag. 
Hvítt: Omar Salama 
Svart: Hjörvar Steinn Grétarsson 
Slavnesk vörn 
1. d4 d5 2. c4 c6 3. cxd5 cxd5 4. Rc3 Rc6 5. Bf4 Rf6 6. e3 a6 7. Bd3 e6 8. Hc1 Bd6 9. Bxd6 Dxd6 10. f4 b5 11. Rf3 Bb7 12. 0-0 Hc8 13. Re5 0-0 14. Df3 Ra5 15. g4 Rc4 16. Hc2 - 
Betra hefði verið að leika strax16. g5, t.d. 16. ... Re4 17. Rxc4 bxc4 18. Rxe4 dxe4 19. Bxe4 Bd5 og hvítur á peði meira. 
16. ... De7? 
Svartur missir af besta varnarleiknum16. ... Rxb2! 17. g5 Re4 18. Rxb5 Db4 19. Hb1 Hxc2 20. Bxc2 axb5 21. Bxe4 dxe4 22. De2 Dc3 23. Hxb2, með jöfnu tafli. 
17. g5 Re4 18. Rxc4 - 
Ekki gengur að leika 18. Rxe4?dxe4 19. Bxe4 Rxe5 20. dxe5 Hxc2 og svartur vinnur. Ef hvítur leikur 18. Bxc4, þá virðist svartur ná nægilegu mótspili, eftir 18. ... Rxc3 19. Bd3 Re4 20. Hfc1 Hxc2 21. Hxc2 f6!? o.s.frv. 
18. ... Rxc3 19. Rb6! Hc6 20. Hxc3 Hxb6 
Eftir þennan leik er svartur kominn í óvirka vörn. Hvítur hefur yfirráð yfir einu opnu línunni á borðinu og svartur á erfitt með að opna taflið á kóngsvæng. 
Svartur hefði átt að reyna að halda c-línunni lokaðri, með 20. ... Hxc3 21. bxc3 Dd6, t.d. 22. Ra4 bxa4 23. Hb1 Hb8 24. Dh3 g6 25. Dg2 Bc6 26. Hxb8+ Dxb8. Í því tilviki á hvítur ekki auðvelt með að athafna sig, því að kóngur hans hefur ekki mikið skjól gegn gagnsókn svörtu drottningarinnar. 
21. Hfc1 Hd6 22. De2 - 
22. ... f6? 
Svartur gleymir sér eitt augnablik og tapar strax, en eftir 22. ...g6 hefði hann átt gleðisnauða vörn fyrir höndum. Andstæðingurinn hefur yfirráð yfir c-línunni, ekki er hægt að opna línur til gagnsóknar á kóngsvæng, með góðu móti, og biskup svarts er lokaður inni af eigin peðum. 
23. Bxh7+! Kh8 
Eða 23. ... Kxh7 24. Dh5+ Kg8 25. g6 og mátið blasir við. 
24. Bg6 
og svartur gafst upp, því að hann getur ekki varist móthótunum andstæðingsins, 24. ... Kg8 25. Dh5 Hc8 26. Dh7+ Kf8 27. Dh8+ mát. 
Bragi Kristjánsson
