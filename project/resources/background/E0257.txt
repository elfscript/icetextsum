Fráfarandi forstjóri Alþjóðabankans, Bandaríkjamaðurinn James Wolfensohn, var í gær valinn í stöðu sérstaks fulltrúa kvartettsins svonefnda, Sameinuðu þjóðanna, Bandaríkjanna, Evrópusambandsins og Rússlands, til að greiða fyrir friðsamlegum brottflutningi Ísraela frá Gaza og hlutum Vesturbakkans. Mun Wolfensohn auk þess einbeita sér að því að ýta undir pólitískar umbætur í stjórn Palestínumanna og meta þörf þeirra fyrir efnahagsaðstoð.
Kvartettinn stóð á sínum tíma fyrir friðaráætlun í Mið-Austurlöndum sem nefnist Vegvísir til friðar en þar er kveðið á um vopnahlé og stofnun sjálfstæðs ríkis Palestínumanna. Condoleezza Rice, utanríkisráðherra Bandaríkjanna, sagði í gær að Wolfensohn myndi koma að þeim hliðum deilna Palestínumanna og Ísraela sem ekki sneru að hernaði. Mun hann meðal annars fjalla um eignir sem landtökumenn úr röðum gyðinga skilja eftir sig á svæðunum sem verða yfirgefin. Einnig mun hann skipuleggja uppbyggingu efnahags hins væntanlega sjálfstæða ríkis Palestínumanna. 
Wolfensohn er 71 árs gamall og lætur af embætti hjá Alþjóðabankanum í lok maí, við tekur Paul Wolfowitz, sem verið hefur aðstoðarvarnarmálaráðherra Bandaríkjanna. Wolfensohn var ástralskur ríkisborgari en settist að í Bandaríkjunum þar sem hann efnaðist vel. Hann hefur verið yfirmaður Alþjóðabankans í áratug og hefur í því embætti beitt sér mjög fyrir aðstoð við fátækar þjóðir og pólitískum umbótum í ríkjum sem þurfa aðstoð.
