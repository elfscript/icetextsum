Eftir Bergþóru Jónsdóttur begga@mbl.is LEIKFÉLAG Reykjavíkur færði Vigdísi Finnbogadóttur allsérstæða gjöf á 75 ára afmæli hennar í gær. Boðað var til samkomu í Borgarleikhúsinu síðdegis í gær, þar sem afmælisgjöfin var «sýnd», og reyndist hún vera flutningur á óperunni Rhodymenia palmata eftir Hjálmar H. Ragnarsson við ljóð Halldórs Laxness úr Kvæðakveri.
«Leikfélagið ákvað að færa Vigdísi gjöf í tilefni af afmæli hennar, og niðurstaðan varð sú að það yrði þessi sýning á verki Hjálmars við ljóð Halldórs Laxness,» sagði Sigrún Valbergsdóttir, kynningarstjóri Borgarleikhússins. 
Fimmtán söngvarar tóku þátt í sýningunni, auk hljóðfæraleikaranna Hallfríðar Ólafsdóttur, Ármanns Helgasonar, Sigurðar Halldórssonar og Richards Korn, en tónskáldið, Hjálmar H. Ragnarsson, lék á píanóið. Guðjón Pedersen leikhússtjóri leikstýrði verkinu eins og í frumuppfærslunni en var einnig í einu sönghlutverkanna. Aðalhlutverkin voru í höndum Jóhanns Sigurðarsonar og Jóhönnu Vigdísar Arnardóttur. 
«Vigdís Finnbogadóttir var leikhússtjóri Leikfélags Reykjavíkur 1973-1980 og er heiðursfélagi LR. Leikfélagið vildi að gjöfin yrði í anda leikhússins, ein sýning á þessu verki. Óperan var frumflutt við opnun Listahátíðar 1992, á 90 ára afmæli Halldórs, en hefur verið sýnd nokkrum sinnum síðan, farið í ferð um Norðurlönd og var sýnd á Expó í Lissabon 1998.» 
Félögum í Leikfélagi Reykjavíkur var boðið á afmælissýninguna, þátttakendum á afmælisráðstefnunni sem haldin var í gær og fyrradag, en einnig þeim sem unnu með Vigdísi í hennar tíð í leikhúsinu. «Vigdís tók við af Sveini Einarssyni og hélt uppi merkjum leikhússins. Hún þýddi mikið fyrir leikhúsið og stuðlaði að því að efla íslenska leikritun. Verkefnavalið í leikhúsinu var mjög breitt í hennar tíð; bæði sígild og ný íslensk verk.»
