BÚIST er við, að allt að tvær milljónir Pólverja fari til Rómar vegna útfarar Jóhannesar Páls II páfa á föstudag. Kom þetta fram í könnun, sem yfirvöld í Póllandi hafa gert. 
Áætlun yfirvalda er byggð á óformlegri athugun hjá pólskum ferðaskrifstofum en auk þess hefur mikið verið að gera í kirkjusóknum um landið allt við að útvega langferðabíla. Hefur lestar- og flugferðum til Ítalíu verið fjölgað eins og unnt er og ferðaskrifstofur í nágrannaríkjunum hafa líka hlaupið undir bagga. 
«Utanríkisráðuneytið telur, að meira en milljón manns, jafnvel tvær, muni fara til Rómar,» sagði Aleksander Checko, talsmaður ráðuneytisins, í gær en lagði þó áherslu á, að um væri að ræða áætlun. 
Áður hefur komið fram í fréttum, að búist sé við allt að tveimur milljónum gesta í Róm vegna útfararinnar og hafa borgaryfirvöld í hyggju að koma upp tjaldbúðum til að hýsa fólkið enda öll hótel upppöntuð. Ef Pólverjar einir ætla að fara langt með að fylla þessa tölu, er ljóst að grípa verður til róttækra ráða. 
«Fáum þetta beint í æð»
Gísli Gunnarsson, sóknarprestur í Glaumbæ, er nú staddur í Róm ásamt nokkrum prestum og mökum þeirra úr Skagafirði. Eru þeir prestarnir í námsferð um rætur kirkjunnar, sem hafði verið löngu ákveðin. 
«Við fáum þetta beint í æð og förum á alla þessa staði og upplifum þetta. Svo bætist vissulega við þessi sérstaka stemning, sem er út af útför páfans,» sagði Gísli en að hans sögn er andrúmsloftið mjög ljúft þrátt fyrir undangengna atburði. 
Páfa minnst í Varsjá
«Það var á þessu torgi 2. júní 1979, sem allt hófst með þessum eftirminnilegu orðum páfa: «Megi andinn koma yfir okkur og endurnýja ásýnd þessa lands,"" sagði Jozef Glemp, kardináli og yfirmaður kaþólsku kirkjunnar í Póllandi, þegar hann minntist Jóhannesar Páls II páfa í messu á Pilsudski-torgi í Varsjá í gær. Á borða, sem fólkið bar, stóðu orðin «Við erum ekki hrædd» en þau lét páfi falla í sinni fyrstu heimsókn til föðurlandsins eftir að hann tók við embætti. Þá var Pólland enn undir hæl kommúnista.
