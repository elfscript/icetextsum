Eftir Kristján Kristjánsson krkr@mbl.is AKUREYRINGAR vöknuðu upp við vondan draum sl. laugardagsmorgun en þá lagði mikinn reyk yfir bæinn vegna sinubruna. Hægur sunnanvindur beindi reyknum inn yfir bæinn, íbúum til mikils ama og höfðu margir samband við bæði lögreglu og slökkvilið vegna málsins. Seinni partinn í gær var enn verið að brenna sinu í Eyjafjarðarsveit, með tilheyrandi mengun. Ingimar Eydal varaslökkviliðsstjóri á Akureyri sagði að það væri sýslumaðurinn sem gæfi leyfi fyrir sinubruna, að fenginni umsögn ráðunautar og náttúruverndarnefndar í viðkomandi sveitarfélagi. Hann sagði að slökkviliðið hefði farið í útköll vegna sinubruna þetta árið, líkt og undanfarin vor. 
Ingimar sagðist sjálfur vera mótfallinn þessu, enda fylgdi sinubruna sóðaskapur og mengun. «Sumir bændur þurfa að kveikja í sinu á meðan aðrir bændur þurfa aldrei að gera það og mér sýnist búskapurinn hjá þeim ganga þokkalega engu að síður. Ég hef heldur ekki séð nein rök eða sannanir fyrir því að þetta geri eitthvert gagn. Þetta er mjög ófullkominn bruni og mjög stór hluti af eldsneytinu verður að reyk og ég tel það engum hollt að anda honum að sér. Þetta er mjög slæmt fyrir okkur í slökkviliðinu, því stundum fer eldurinn út fyrir það svæði sem heimilt er að kveikja í og þá stangast á fullyrðingar landeigandans um hvað má brenna og svo nágrannans hvað má ekki brenna. Og þegar eldurinn er kominn í lyngmóa og langt út fyrir hefðbundin tún skilur maður ekki alveg hvað er í gangi. Það gerist líka á hverju vori að menn missa þetta úr böndunum.» 
Ingimar sagði að fulltrúar sýslumanns hefðu ekki annað en lagabókstafinn til að styðjast við en að sínu mati væru þeir heldur gjarnir á að veita leyfi, miðað við hversu óvinsælt þetta væri. Hann sagðist hafa óskað eftir því á síðasta ári að haft yrði samband við slökkviliðið varðandi útgáfu þessara leyfa en að það hefði ekki verið gert. «Við erum því í nokkuð erfiðri stöðu og það hefur komið fyrir að við höfum þurft úrskurð frá lögreglu eða sýslumanni um það hvort við megum slökkva sinueld eða ekki.» 
Guðmundur Helgi Gunnarsson, ráðunautur hjá Búnaðarsambandi Eyjafjarðar, sagði það geta verið nauðsynlegt fyrir bændur við vissar aðstæður að brenna sinu. Hann sagði að eftir góð sprettuár, þar sem menn hefðu ekki getað nýtt tún til beitar eða slegið þau, væru tún hreinsuð með þessum hætti. Einnig akrar sem taka ætti til ræktunar. «Þetta er trúlega ódýrasta leiðin en henni getur fylgt mikil mengun og hún er því vandmeðfarin.» 
Blaðamaður Morgunblaðsins hitti Sólveigu Svavarsdóttur úr Reykjavík, þar sem hún var að trimma eftir Drottningarbrautinni sl. laugardagsmorgun. Sólveig dvaldi í sumarhúsi í Kjarnaskógi og er hún vaknaði um kl. 8 um morguninn hélt að bústaðurinn stæði í ljósum logum. Þar sem svo reyndist ekki vera var það næsta sem henni datt í hug að skógurinn væri að brenna, svo mikill var reykurinn.
