EFTIRFARANDI yfirlýsing hefur borist Morgunblaðinu frá lyfjafræðingunum hjá Lyfjaþjónustu Landspítala - háskólasjúkrahúss og er fyrirsögnin þeirra:
«Eins og kunnugt er sendu lyfjafræðingar á LSH frá sér yfirlýsingu þann 5.apríl sl. Yfirlýsing sú sem barst frá forstjóra LSH þann 7. apríl er til þess fallin að valda misskilningi og sjá lyfjafræðingar á LSH sér ekki annað fært en að svara. 
Forstjóri byrjar á því að lýsa þrískiptingu lyfjaþjónustu og kemur þar fram að hann virðist líta svo á að einungis apóteksdeildin teljist vera sjúkrahúsapótek en skv. lyfjalögum fellur starfsemi allra eininganna þriggja undir hugtakið sjúkrahúsapótek sbr; 37. grein lyfjalaga: 
«Á sjúkrahúsum er heimilt að starfrækja sérstök sjúkrahússapótek sem hafa umsjón með og bera ábyrgð á öflun og varðveislu lyfja og eftirliti með notkun þeirra á einstökum deildum. Rekstur sjúkrahússapóteks skal vera fjárhagslega aðskilinn frá öðrum rekstri sjúkrahússins. Yfirlyfjafræðingur er forstöðumaður sjúkrahússapóteks og skal ráðinn af viðkomandi sjúkrahússstjórn. Stjórn sjúkrahúss er heimilt að leita útboða um rekstur sjúkrahússapóteks sem veitir þá þjónustu sem um ræðir í þessum kafla enda uppfylli reksturinn öll önnur skilyrði laganna um starfsemi og rekstur lyfjabúða.» 
Sbr. einnig 3. grein reglugerðar um val, geymslu og meðferð lyfja á sjúkrahúsum og öðrum heilbrigðisstofnunum: 
«Hlutverk sjúkrahússapóteks er að hafa umsjón með og bera ábyrgð á öflun og varðveislu lyfja, dreifingu og eftirliti með notkun þeirra á einstökum deildum, sbr. ákvæði XIV. kafla lyfjalaga nr. 93/1994 með síðari breytingum. Hlutverk sjúkrahússapóteks er jafnframt að stuðla að skynsamlegri notkun lyfja með þátttöku í starfi lyfjanefndar sjúkrahússins, gerð lyfjalista, klínískra leiðbeininga, faglegri upplýsingamiðlun og hagkvæmum innkaupum á lyfjum.» 
Í yfirlýsingunni virðist forstjóri draga þá ályktun að með frávísun hafi Héraðsdómur Reykjavíkur fellt dóm í máli Lyfjafræðingafélags Íslands gegn LSH á síðasta ári. Héraðsdómur taldi LFÍ ekki hafa lögvarða hagsmuni í málinu og vísaði málinu frá á þeim forsendum. Hann tók því ekki afstöðu til þess hvort hið kærða væri löglegt eða ekki. Enginn dómur hefur því fallið LSH í vil. 
Forstjóri telur stefnunefnd HÍ hafa samþykkt nafnbreytinguna úr Lyfjasviði yfir í Lyfjaþjónustu. Ekki er að sjá af fundargerðum stefnunefndar að svo hafi verið, einungis að nefndinni hafi verið sagt frá nafnbreytingunni, samanber fundargerð frá 1. október 2004, þar sem segir: «JMG kynnir fyrirhugaðar breytingar á skipuriti núverandi lyfjasviðs LSH, sem heita mun lyfjaþjónusta LSH, og nýtt starfsheiti yfirmanns lyfjaþjónustunnar» og fundargerð frá 15. október 2004, þar sem segir: «Kynntar frekari hugmyndir varðandi skipulag lyfjaþjónustu á LSH.» Í hvorugri fundargerðinni kemur neitt fram um að stefnunefndin hafi samþykkt það sem henni var kynnt varðandi þetta málefni. 
Ennfremur gefur forstjórinn í skyn að Lyfjastofnun hafi samþykkt núverandi fyrirkomulag. Fyrirspurn til Lyfjastofnunar leiddi í ljós að málið er enn til meðferðar hjá stofnuninni. 
Við stöndum enn við okkar fyrri orð og skorum á stjórnvöld að leysa málefni sjúkrahúsapóteksins í samræmi við landslög.» 
Undir yfirlýsinguna skrifa þau: Anna Ingibjörg Gunnarsdóttir, Elín I. Jacobsen, Ellert Ág. Magnússon, Guðrún Indriðadóttir, Hulda Harðardóttir, Ingibjörg Gunnþórsdóttir, Kristján Linnet, Kristín Ingvarsdóttir, Kristín Loftsdóttir, Sigrún Valdimarsdóttir, Smári Björgvinsson, Þórir Benediktsson og Þórunn K. Guðmundsdóttir.
