Jónas Guðmundsson hagfræðingur hefur tekið saman skýrslu fyrir nokkur góðgerðarsamtök um skattaumhverfi slíkra félagasamtaka. Þar kemur fram að þetta umhverfi sé góðgerðarsamtökum erfiðara en víðast hvar í nágrannalöndunum. Skýrsluhöfundur bendir á að á Íslandi fái einstaklingar ekki að draga frá skattskyldum tekjum stuðning sinn við góðgerðarsamtök, eins og algengt sé erlendis. Þá séu góðgerðarsamtök ekki undanþegin fjármagnstekjuskatti og erfðafjárskattur sé tekinn af arfi, sem renni til þeirra. Aukinheldur fái þau ekki endurgreiddan virðisaukaskatt af aðföngum.
Á blaðamannafundi, sem góðgerðarsamtökin efndu til í fyrradag, bentu forsvarsmenn þeirra á mikilvægt hlutverk þeirra í samfélaginu. Jónas Þ. Þórisson, framkvæmdastjóri Hjálparstarfs kirkjunnar, benti t.d. á að þessi samtök legðu drjúgan skerf til þróunarmála og sinntu mikilvægu hjálpar- og fræðslustarfi. Ef aðstoðar þeirra nyti ekki við, myndu auknar skyldur falla á hið opinbera, hvað varðar aðstoð við þróunarlöndin og bágstadda hér á landi. 
Mikilvægi góðgerðarsamtaka verður ekki dregið í efa. Frjáls félagasamtök af ýmsu tagi vinna gífurlega mikilvægt starf; á þeim sviðum sem Jónas Þ. Þórisson nefnir og ekki síður á sviði alls konar fræðslu og forvarna. Slík samtök virkja þúsundir sjálfboðaliða til góðra verka og ætla má að þeim peningum, sem til þeirra renna, sé oft betur varið en því fé, sem opinberir aðilar hafa til ráðstöfunar. 
Hins vegar er ekki víst að það sé rétta leiðin til að styrkja grundvöll þessara samtaka að fjölga undanþágum í skattkerfinu. Undanfarin ár hefur verið unnið að lækkun skatthlutfalla og einföldun skattkerfisins. Hluti af þeim breytingum er að fækka undanþágum í skattkerfinu - það er raunar ein forsenda þess að hægt sé að lækka skatthlutföll. Einfalt skattkerfi með sem fæstum undanþágum dregur jafnframt úr skattsvikum. Allar undanþágur, t.d. vegna gjafa til góðgerðarmála, krefjast jafnframt aukins eftirlits af hálfu skattayfirvalda. Þau þurfa að ganga úr skugga um að um raunverulegar gjafir til raunverulegra góðgerðarsamtaka sé að ræða - og það hefur í för með sér kostnað og skriffinnsku. 
Lækkun skatta stuðlar aftur á móti að því að einstaklingar hafi meira fé handa á milli, sem þeir ráða sjálfir hvernig þeir ráðstafa. Gera verður ráð fyrir að góðgerðarsamtök njóti góðs af því. Það er þess vegna ekki einhlítt að flóknara skattkerfi, með fleiri undanþágum, sé frjálsum félagasamtökum í hag. Í þeim samanburðarlöndum, sem fjallað er um í skýrslu Jónasar Guðmundssonar, þ.e. Danmörku, Bretlandi og Bandaríkjunum, er nú talsvert fjallað um nauðsyn þess að einfalda skattkerfið og fækka undanþágum. 
Full þörf er á að skoðað verði af hálfu ríkisvaldsins hvernig starfsemi frjálsra félagasamtaka sé sem bezt tryggð. Þau samtök, sem stóðu að skýrslugerðinni um skattaumhverfið, hafa óskað eftir að settur verði á fót starfshópur til að meta mögulegar breytingar á skattalögum um frjáls félagasamtök. Það virðist sjálfsagt að ríkisvaldið verði við þeirri beiðni. Jafnframt er eðlilegt að það verði skoðað í stærra samhengi, eins og Jónas Guðmundsson leggur til, hvernig starfsumhverfi þessara samtaka er í samanburði við sams konar samtök í nágrannalöndunum og í hverju stuðningur hins opinbera við þau er fólginn.
