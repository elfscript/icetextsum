SAMKOMULAG hefur tekist um stækkun álverksmiðju Norðuráls á Grundartanga í Hvalfirði um 50 þúsund tonn í 260 þúsund tonna framleiðslugetu á ári. Má gera ráð fyrir að það þýði fjölgun starfsmanna hjá fyrirtækinu um 70-80 manns og að 430-440 manns starfi hjá fyrirtækinu þegar verksmiðjan er komin í fulla stærð sem er ráðgert að verði fyrir árslok 2008.
Verksmiðjan þarf að kaupa 85 megavött af viðbótarorku til að geta framleitt 260 þúsund tonn af áli á ári og hefur tekist samkomulag um kaup á þeirri orku af Orkuveitu Reykjavíkur og Hitaveitu Suðurnesja, að uppfylltum ákveðnum skilyrðum. Gert er ráð fyrir að samkomulag hér að lútandi verði undirritað formlega í maí. 
Nú er unnið að stækkun verksmiðju Norðuráls úr 90 þúsund tonnum í 212 þúsund tonn. Framkvæmdir hófust í maí í fyrra og er gert ráð fyrir að þeim ljúki um mitt næsta ár 2006. 
Ragnar Guðmundsson, framkvæmdastjóri fjármála- og stjórnunarsviðs Norðuráls, segir að gert sé ráð fyrir að framkvæmdir við frekari stækkun hefjist aftur um mitt ár 2007 og verði lokið fyrir árslok 2008. Samningar hefðu tekist um kaup á nauðsynlegri viðbótarorku til þess að hægt væri að framleiða þetta magn, en þeir væru enn þá háðir ákveðnum tæknilegum fyrirvörum um að það tækist að útvega orkuna. 
Ragnar sagði að verksmiðjan þyrfti 15 megavatta viðbótarorku til þess að stækka úr 212 þúsund tonnum í 220 þúsund tonn sem ráðgert væri að gerðist sumarið 2007 og 70 megavött til viðbótar til þess að stækka í 260 þúsund tonna framleiðslugetu á ári. Orkan kæmi annars vegar frá nýrri gufuaflsverksmiðju Orkuveitunnar á Hellisheiði og hins vegar frá nýrri gufuaflsvirkjun Hitaveitu Suðurnesja á Reykjanestá. 
10 milljarða fjárfesting
Ragnar sagði aðspurður að þessi viðbótarfjárfesting vegna stækkunar verksmiðjunnar í 260 þúsund tonn næmi að líkindum um tíu milljörðum króna. Stækkunin væri fólgin í því að lengja þá skála sem fyrir væru og unnið væri að byggingu á nú. Það væri mjög ánægjulegt að sjá fyrir endann á stækkun þeirra kerskála sem nú væru í byggingu, en fyrirtækið hefði starfsleyfi fyrir rekstri 300 þúsund tonna álvers á Grundartanga. Þessi stækkunaráform nú kölluðu því ekki á nýtt umhverfismat eða annað af því tagi, þar sem öll leyfi væru fyrirliggjandi.
