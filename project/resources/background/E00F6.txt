MARGT og mikið hefur verið rætt og ritað um Tónlistarhús, ekki síst upp á síðkastið, um hvaða tónlistargreinar fái inni í húsinu og hverjar ekki. Sem almennur borgari og skattborgari sem ætlað er að leggja sitt af mörkum til hússins vil ég gjarnan fá svör við nokkrum spurningum. 
Vissulega gefur að líta á heimasíðu Austurhafnar að ríkið og Reykjavíkurborg leggi í sameiningu 6,4 milljarða króna fram til byggingar Tónlistarhússins og verkefnið er því varla einkamál nokkurs aðila. Það er því ekki lengur hægt að sitja þegjandi undir umræðu um það hvernig þetta hús verði nýtt og hverjir eigi að fá inni í því og hverjir ekki. Sem skattgreiðandi hlýt ég að eiga kröfu á hendur þeim sem ábyrgð bera á þessu verkefni að þeir sjái til þess að það beri ávöxt í öllu tilliti, ekki síst listrænan. Að teknu tilliti til þess hve fámenn þjóðin er hlýtur það að vera eðlileg krafa á hendur þeim að allar tónlistargreinar fái inni í þessu verðandi listræna minnismerki og þjóðarstolti. Er það ekki meiningin? Rétt er hér að minnast orða Maersk McKinney Møller við vígslu óperuhússins í Kaupmannahöfn er hann sagði að sú bygging ætti að vera; «ej blot til lyst» eða ekki einungis til gamans heldur líka gagns og gleði fyrir alla. Og þegar vetrardagskrá óperuhússins í Kaupmannahöfn 2005 er skoðuð sést að á stóra sviðinu verða bæði tónleikar, óperur og ballett, semsagt - allt á sama sviðinu í sama húsinu. Hér hjá okkur á það ekki að verða mögulegt. Í hverju er íslenski vandinn fólginn? 
Í Danmörku er fyrir skömmu búið að taka í notkun veglegt hús þar sem rúmast allar tónlistargreinar. Það væri því kannski ekki úr vegi að þeir sem hér stjórna byggingu tónlistarhúss gerðu sér það ómak að fá smá samtal við þá sem veittu ráðgjöf við byggingu óperuhússins í Kaupmannahöfn því það er greinilegt að þeir ráðgjafar sem Austurhöfn er með á sínum snærum, eftir því sem ég get lesið út úr grein Stefáns Hermannssonar í Morgunblaðinu 22. mars sl., hafa þeir sagt að óráðlegt sé að byggja hús sem hýst geti sinfóniuhljómsveit og óperu undir sama þaki, á sama sviði, í sama sal. Í blaðagreininni segir Stefán að flestir sérfræðingar sem Austurhöfn hafi leitað til, ráði frá því að hafa bæði tónleika og óperuflutning í einum og sama salnum. 
Ég hef á tilfinningunni að það sé vilji sem vantar hér, ekki tæknilegar lausnir. Það er viljaskorturinn sem dregið hefur byggingu tónlistarhúss á langinn í öll þessi ár og teygt umræðuna um það út í það óendanlega. Tæknin er til, það hefur sannast á óperuhúsinu í Kaupmannahöfn. En hver er það eiginlega sem tekur loks hina endanlegu ákvörðun í málinu og hver mun verða ábyrgur fyrir framtíð íslenska tónlistarhússins? Hvert á maður að snúa sér til að fá það á hreint? Er það menntamálaráðherra? Er það borgarstjórinn í Reykjavík? Eða báðir tveir? Hvað segja þeir (þær)? 
Það hlýtur að vera markmiðið (eða svo skyldi maður ætla) að gera jafnstórt og dýrt hús eins og tónlistarhúsið sem best úr garði og gera það eins sveigjanlegt og mögulegt má verða svo að allar tónlistargreinar geti rúmast þar. Þar verði rúm fyrir sinfóníuhljómsveit, kammermúsík, óperu, ballett og söngleiki. Það þarf líka að vera hægt að taka á móti gestum í húsinu, listafólki að utan. Eins og nú háttar er það varla hægt og við höfum nýlega orðið vitni að því þegar dansflokkurinn Pilobolus kom í Laugardalshöllina og um helmingur áhorfenda niðri á gólfi hallarinnar varð að standa í hliðargöngum til að yfirleitt sjá upp á sviðið. 
Nú er sú stund upp runnin í málum íslensks tónlistarhúss að nóg er búið að tala. Tími aðgerða er runninn upp. Það eru rúmlega 20 ár liðin síðan ég sat stofnfund áhugamannafélags um byggingu tónlistarhúss í Norræna húsinu en það er eins og ekkert hafi gerst - enn er verið að þrasa um það sama - um hvort sinfóníuhljómsveit og ópera geti verið undir sama þaki! Er ekki mál að linni? 
Ég vil að lokum hvetja alla þá sem áhuga hafa á sameiginlegri framtíð okkar allra að sameinast um tónlistarhús fyrir alla, tónlistarhús sem getur orðið verðugt tákn fyrir listrænan metnað menningarþjóðar og þjóðarstolt. Höfundur er sjúkraliði.
