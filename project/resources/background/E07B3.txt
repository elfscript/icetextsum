Þau eru ófá handtökin sem liggja að baki þeim u.þ.b. 400 Lúðrum sem menn hafa fengið í verðlaun frá því ÍMARK tók upp þann sið að verðlauna áhugaverðustu auglýsingar ársins. Nú er reyndar farið að kalla þetta íslensku auglýsingaverðlaunin og Lúðurinn, sem í upphafi var nefndur Gjallarhornið, heyrist aldrei nefndur því nafni lengur.
Sigurður Ágúst Jensson, fyrsti formaður ÍMARK, segir okkur að endur fyrir löngu hafi stjórnarmenn ÍMARK setið á kaffihúsi í Reykjavík og velt fyrir sér hvernig verðlaunagripurinn sem afhenda ætti fyrir áhugaverðustu auglýsingar ársins skyldi líta út. «Ég er ekki drátthagur maður,» segir Sigurður, «en ég greip þó servíettu og rissaði upp eitthvað sem líktist gjallarhornunum sem menn notuðu fyrrum þegar þeir kölluðu auglýsingar til fólks á götum úti en það var ódýrasta auglýsingaaðferðin allt frá fornu fari. Okkur stjórnarmönnunum kom saman um að gjallarhorn skyldi þetta verða og ég fór til Haraldar Kornelíussonar gullsmiðs sem kláraði málið með miklum snilldarbrag svo úr varð trúlega frægasti verðlaunagripur á Íslandi eftir þessari veikburða teikningu minni.»
Hefur smíðað alla Lúðrana til þessa
Haraldur Kornelíusson hefur smíðað gjallarhornin frá upphafi sem nú bera reyndar Lúðursnafnið. Hann segist byrja á því að klippa niður efnið í Lúðrana að haustinu en þegar komið er fram um og yfir áramót hefst hann handa við smíðina af fullum krafti. Nú orðið eru veittir 24 lúðrar, 12 til auglýsingastofa og jafnmargir til fyrirtækjanna sem verðlaunaauglýsingin er gerð fyrir. Í byrjun voru aðeins veitt verðlaun fyrir auglýsinguna svo líklegt má telja að Haraldur hafi smíðað um 400 Lúðra á 20 árum. 
Hvað um efnið sem í lúðrana fer? 
«Í hvern Lúður fara 67 g af messing x 400 eða 27 kg. Undir hverjum lúðri er 875 g granítsteinn x 400 eða hvorki meira né minna en 350 kg og granítið kemur frá fyrirtækinu Mósaík. Undir granítplötuna er límt fílt sem er 8x12 cm eða 96 fersentímetrar svo nú geta menn spreytt sig á því að reikna út flatarmálið í fermetrum! Messingplöturnar eru 8,75x5,5 cm að flatarmáli og í báðum tilvikum þarf að margfalda með 400 til þess að fá réttan fermetrafjölda,» segir Haraldur og skilur okkur eftir í svartaþokum um útkomuna. 
Stafirnir eru ófáir
Á hvern grip er sett plata með áletrun þar sem nafn auglýsingarinnar og sitthvað fleira kemur fram. Hver áletrun er að jafnaði um 80 stafir x 24 á ári. Það tekur því töluverðan tíma að ljúka verkinu þótt Lúðrarnir sjálfir séu tilbúnir þegar loksins er búið að ákveða hverjir skuli hljóta verðlaunin. 
Ertu með einhverja hjálparmenn til að pússa og slípa til að flýta fyrir þér? 
«Nei, ég geri þetta allt sjálfur. Ég er orðinn ansi sjóaður í þessu, byrja að kútta efnið niður að hausti og í janúar og febrúar, sem eru rólegustu mánuðirnir hjá okkur í gullsmíðinni, sit ég við. Þetta hefur alltaf náðst í tæka tíð.»
