MEST sótta mynd síðustu helgar er ævintýrahasarmyndin Underworld: Evolution en rúmlega 2.500 manns fóru á myndina sem er í leikstjórn Len Wiseman en þess má geta að hann leikstýrði «Stick 'em up» myndbandi Quarashi á sínum tíma.
Í öðru sæti er kvikmyndin Walk the Line sem fjallar um sveitasöngvarann Johnny Cash en rúmlega tvö þúsund manns fóru á myndina um helgina sem færir heildaraðsókn upp í tæp 12.500. 
Barnaævintýrið um Bamba var vinsælt hjá yngstu kvikmyndagestunum en rúmlega tvö þúsund gestir sáu Bamba 2 . 
Í fjórða sæti er ný mynd á lista, Casanova með þau Heath Ledger og Siennu Miller í aðalhlutverkum. Kvikmyndin fjallar um frægasta elskhuga allra tíma, Giacomo Casanova sem var uppi á 18. öld en hann sór í endurminningum sínum að hann hefði sængað hjá fleiri en 120 konum á lífsleiðinni. Tæplega þúsund gestir sóttu myndina um helgina. 
Í áttunda sæti er að finna aðra nýja mynd, Good Night and Good Luck í leikstjórn George Clooney en hún fjallar um einn frægasta þáttastjórnanda og einn alræmdasta stjórnmálamann síðustu aldar í Bandaríkjunum. Kvikmyndin hefur hlotið mikið lof gagnrýnenda og eflaust mun hún verða vel sótt þegar á líður. 
Fjórða myndin sem var frumsýnd um helgina komst ekki inn á topp tíu listann að þessu sinni. Það var myndin Transamerica með aðþrengdu eiginkonunni Felicity Huffmann í aðalhlutverki en hún er tilnefnd til Óskarsverðlauna fyrir leik sinn.
