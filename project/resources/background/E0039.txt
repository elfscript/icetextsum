Þegar gefnar eru út safnplötur með b-hliðum, sjaldgæfu efni, áður óheyrðum prufuupptökum og ámóta er oft verið að skrapa tunnubotn í veikri von um að hinn hundtryggi aðdáendahópur stökkvi a.m.k. á «fjársjóðinn». Þeir listamenn eru þó til sem réttlæta slíkar útgáfur fyllilega. Nick Cave er einn þeirra en fyrir stuttu kom út kassi með þremur geisladiskum sem kallast blátt áfram B-Sides & Rarities.
Umbúðirnar utan um þessar þrjár plötur virðast viljandi einfaldar, jafnvel ódýrar, þrátt fyrir silfurbryddaða stafina. Kassinn og það sem honum fylgir er ekki ólíkt hraðsoðnum kynningareintökum sem útgáfufyrirtæki senda til miðla áður en fullunnin eintök berast. Kassinn er einfaldur, svartur að lit (nema hvað!), inni í honum tiltölulega þunnar hvítar «nærbuxur» með diskum í. Upplýsingar eru í lágmarki, aðaláhersla á það hver spilaði í hvaða lagi en það var Mick Harvey, hinn óeiginlegi framkvæmdastjóri Caves og Bad Seeds, sem valdi á plötuna. Einhvern veginn hentar þetta ágætlega, maður einbeitir sér því betur að tónlistinni en ekki að 200 síðna bæklingi þar sem sagan á bak við hvert lag er rakin.
Þessar umbúðir eru líka, þannig séð, í fyllilegu samræmi við innihaldið. Hér eru á ferðinni afgangar; lög sem sett voru á kvikmyndatónlistarplötur, gráglettin tökulög og b-hliðalög. Kassinn snýst um olnbogabörn, tónlist sem rataði ekki fyrir ýmsar sakir inn á «alvöru»plöturnar. 
Þannig lítur þetta a.m.k. út á yfirborðinu en er auðvitað alls ekki svo einfalt. 
Listamannsferill Nicks Caves er nefnilega það tilkomumikill að útgáfa sem þessi er meira en kærkomin og það hefur reyndar verið beðið eftir handhægu safni sem þessu í nokkurn tíma. Segja má að lögin sem kassann prýða séu til þess fallin að dýpka skilning á höfundarverki mannsins, svo ég gerist ögn bókmenntafræðilegur. 
Djass
Reyndar er ekki mikið af áður óheyrðu efni hér. Flest lögin hafa verið gefin út með einum eða öðrum hætti, en söfn í líkingu við þetta hafa verið til í sjóræningjaútgáfum lengi vel. Hörðustu aðdáendur Caves (og þeir eru glettilega margir) eiga þetta því örugglega að megninu til fyrir. En eins og áður segir stendur þetta safn engu að síður vel sem slíkt, og það er mjög svo áhugavert að heyra hvernig tónmál Caves hefur þróast í gegnum árin. Tónlistin stígur smátt og smátt úr hinu einstæða «Cave»-íska, forarsvaði yfir í eitthvað hreinlegra en martröðin mikla er þó aldrei langt undan. Söngur og textar Caves eru eitt, en auk þess er hrein unun að hlýða á hið ótrúlega band hans The Bad Seeds en meðlimir þar eru jafnfærir og þeir eru fjölhæfir. 
Kostur safnsins er sá að það er allt látið flakka. Nick er hressilega strípaður þeirri dýrð sem hann er venjulega umsveipaður. Hér eru lög sem að sönnu er hægt að kalla dýrgripi en um leið er líka óttalegt skran innan um. 
Maður er rétt kominn á lag tvö á fyrsta diskinum þegar mann setur hljóðan. Órafmögnuð útgáfa af «The Mercy Seat», sem er að finna á sjötommu sem fylgdi völdum vínylútgáfum af The Good Son (1990). Orðið «magnað» var búið til fyrir þetta lag. Algjör snilld! Gæsahúð og hrollur. 
Það er slatti af tökulögum á plötunni, meðal annars dásamlegt útgáfa af lagi Neil Young, «Helpless» af plötunni The Bridge sem er ein besta «tribute» (heiðrunar?) plata sem gefin hefur verið út. Þá er hér frábær útgáfa af «O'Malley's Bar» (upprunalega af Murder Ballads , 1996) sem tekin var upp fyrir útvarpsþátt Mark Radcliffe á BBC sama ár. 
Af hörmungum má hins vegar nefna hugmyndina að stefna saman tveimur andans skyldum mönnum, Cave og þáverandi Pouges-liða, Shane McGowan, í laginu «What A Wonderful World». Þetta hefur ábyggilega litið vel út á pappírnum en útfærslan er gerir það ekki. Lagið var gefið út á smáskífu árið 1992 og hér er Cave áhugalaus og McGowan úti á túni, illa haldin af sukki og svínaríi og það svo sem engar fréttir. Óspennandi útgáfa af lagi Leonards Cohens, «Tower of Song», sem birtist á heiðrunarplötunni I'm Your Fan virðist tekin upp á fylliríi og annað flipp, «That's What Jazz Is To Me» er álíka vafasamt. 
Helvíti
Sumt kemur skemmtilega á óvart. Frábært t.a.m. að heyra prufuupptöku af «Wild Roses Grow», upptöku frá 1995 þar sem Blixa Bargeld syngur í stað Kylie Minouge. Þá syngur Conway Savage, píanisti Bad Seeds, eitt lag («Willow Garden»). 
Ástríða Caves fyrir gamalli bandarískri tónlist, sé það rokk, blús eða þjóðlagatónlist, kemur glögglega í ljós á þessu safni. Hér er útgáfa af lagi Roy Orbison, «Running Scared» og einnig þjóðlagastemmur eins og «Rye Whiskey» og «Knoxville Girl». 
Hér er líka víruð útgáfa af laginu «There's No Night Out In The Jail» sem ástralski kántrílistamaðurinn Cham Organ gerði frægt. Lagið var tekið upp árið 1993 og átti að fara á plötu með ábreiðum yfir áströlsk kántrílög en platan kom aldrei út og þar með ekki lagið heldur. 
Önnur lög sem ættu að æsa Cave-aðdáendur upp eru t.d. sérstök útgáfa af «Red Right Hand» (upprunalega af Let Love In frá 1994) sem tekin var upp fyrir Scream 3 en var ekki notuð og tvö lög sem voru tekin upp í hljóðveri árið 1996 - en hafa ekki litið dagsins ljós fyrr en nú, alltént í opinberu formi. 
Það merkilegasta við þennan kassa er sú staðreynd að maður hlustar spenntur eftir hverju einasta lagi, en þau eru alls 56. Og það gerir maður einfaldlega af því að þetta er Nick Cave. Ekki myndi ég afbera að fara í gegnum þrefaldan kassa með...ja segjum Dave Matthews Band. Úff, það væru þrír tímar í helvíti. 
Ég dvaldi hins vegar allan þann tíma og rúmlega það í heillandi helvíti Nicks Caves og hafði það bara mjög notalegt. 
Gráupplagt væri að næst kæmi svipaður kassi, eingöngu með óútgefnum lögum og prufuupptökum. Pant skrifa um hann!
