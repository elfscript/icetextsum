ÞAÐ hefur verið kostulegt að reyna að átta sig á þeirri deilu sem hluti sóknarnefndar Garðakirkju og djákni hafa kynt undir á undanförnum misserum. Í persónulegri heift sinni gegn sóknarpresti sínum hefur verið beitt öllum brögðum og allt tínt til sem svert getur mannorð prestsins. Það merkilega er síðan að úrskurðarnefnd þjóðkirkjunnar telur sig ekki hafa betri lausn á vandanum en að reka löglega kosinn prestinn. Að leggja til að hann sé fluttur til í stafi er ekkert annað en brottrekstur úr núverandi starfi. Vekur úrskurður nefndarinnar sérstaka athygli í ljósi þeirrar staðreyndar að 14. júlí sl. komst biskup að þeirri niðurstöðu í sömu deilu að ekkert tilefni væri til neinna breytinga á ráðningu sóknarprestsins. 
Í ljósi skipulags og stjórnunar innan þjóðkirkjunnar virtist ekki koma til greina að krefjast þess að sóknarnefndin, í það minnsta, myndi sýna fram á að hún gengi í gjörðum sínum fram með vilja sóknarbarnanna. Hefur sóknarnefndin umboð til þeirra nornaveiða sem hún hefur stundað? Hefur sóknarnefndin umboð til að nýta sjóði sóknarinnar til að fjármagna þessa persónulegu og hatrömmu baráttu gegn löglega kosnum presti Garðasóknar? 
Hluti sóknarnefndar Garðasóknar hefur með vægast sagt vafasömum hætti nýtt fé sóknarinnar til að kosta persónulega baráttu sína gegn sóknarprestinum Hans Markúsi. Í 4.gr. starfsreglna um sóknarnefndir er fjallað um fjármál og þar segir m.a. 
«Sóknarnefnd skal í samráði við sóknarprest gera fjárhagsáætlun fyrir hvert almanaksár...». Og síðar í sömu grein «Sóknarnefnd og sóknarpresti ber síðan að sinna verkefnum sínum og halda uppi starfsemi á grundvelli samþykktrar fjárhagsáætlunar». Það þarf vart að taka fram að útgjöld til lögmanna og sálfræðings vegna nornaveiða eru tæpast í samræmi við fjárhagsáætlun sóknarinnar. 
Sóknarbörn í Garðasókn mótmæla harðlega hvernig formaður, varaformaður og djákni hafa staðið að verki og er stórlega misboðið aðförin gegn sóknarprestinum og hvernig farið er með fjármuni sóknarinnar. Höfundur er skipasmiður og sóknarbarn í Garðasókn.
