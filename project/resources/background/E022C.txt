HÆSTIRÉTTUR hefur fellt úr gildi ákvörðun sýslumannsins í Reykjavík að stöðva nauðungarsölu á lóð á jörðinni Brautarholti III á Kjalarnesi. Deilt var um hvort salan mætti fara fram þar sem Brautarholt er óðalsjörð, en um slíkar jarðir gilda sérreglur. Nauðungarsala á lóðinni mun því fara fram að kröfu Íbúðalánasjóðs og Lánasjóðs landbúnaðarins.
Um þann part jarðarinnar sem um var deilt var gerður leigusamningur til 35 ára árið 1989. Í samningnum er tekið fram að heimilt sé að veðsetja lóðina og að veðböndum Brautarholts verði létt af lóðinni. Skjalinu var þinglýst sama ár án þess að getið væri um óðalsrétt. Krafist var uppboðs á lóðinni í nóvember 2003. Eftir að vakin hafði verið athygli á því að jörðin væri óðalsjörð setti sýslumaður inn í veðmálabækur að lóðin og fleiri lóðaskikar í Brautarholtslandi lytu ákvæðum jarðalaga um óðalsrétt. Hann afréð nokkrum mánuðum síðar að afmá þessar athugasemdir. Héraðsdómur gerði sýslumanni að færa þessar athugasemdir inn á ný, en Hæstiréttur felldi þær úr gildi með dómi sem féll í lok síðasta árs, án þess að taka efnislega afstöðu til aðgerða sýslumanns. 
Málið fór enn á ný fyrir héraðsdóm sem úrskurðaði í mars sl. að uppboðið skyldi fara fram. Héraðsdómur benti á að umrædd lóð væri aðeins 0,00039 af heildareigninni og ekki yrði séð að það skerti eiginleika jarðarinnar til búskapar þó hún væri seld á uppboði. Eigendur jarðarinnar hefðu á sínum tíma talið sér heimilt að ráðstafa jörðinni með þessum hætti og leyft veðsetningu á henni. Óðalsrétthafar vísuðu málinu til Hæstaréttar sem staðfesti dóm héraðsdóms. Er vísað til þess að Hæstiréttur hafi árið 2003 dæmt í sambærilegu máli, að nauðungaruppboð skyldi fara fram. 
Málið dæmdu hæstaréttardómararnir Garðar Gíslason, Árni Kolbeinsson og Jón Steinar Gunnlaugsson.
