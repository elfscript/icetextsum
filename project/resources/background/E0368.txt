«ÞAÐ er alltaf mikilvægt þegar verið er að breyta náttúrunni að farið sé varlega og er skógrækt þar ekki undanskilin,» segir Sigurður H. Magnússon, plöntuvistfræðingur á Náttúrufræðistofnun Íslands. «Flestir gera sér grein fyrir því að þar sem skógur vex upp á skóglausu landi breytast aðstæður verulega. Því er mikilvægt að þekkja sem best hvernig landið er og hvernig það muni breytast við skógrækt. Náttúrufræðistofnun Íslands ber lögum samkvæmt að afla upplýsinga um náttúru landsins og leiðbeina um hóflega nýtingu hennar. Við starfsmenn stofnunarinnar lítum því gjarna á okkur sem eins konar gæslumenn hinnar villtu náttúru. Íslendingar hafa skrifað undir ýmsa alþjóðlega sáttmála um verndun náttúrunnar. Við erum því skuldbundin til að vernda það sem er sérstætt í náttúrunni, svo sem sjaldgæfar plöntutegundir, vistgerðir og jarðfræðifyrirbæri og einnig líffræðilegan fjölbreytileika en skógræktin getur haft áhrif á þetta allt. Segja má að ef engu er breytt þá sé ekki verið að eyðileggja neitt, - það er nokkurs konar varúðarregla. Maður getur aldrei vitað nákvæmlega hvaða áhrif framkvæmdir hafa. Við skógrækt þarf því að fara varlega eins og við allar aðrar framkvæmdir - meta aðstæður - reyna að sjá hvað muni gerast áður en hafist er handa.»
Eruð þið hræddir við skógræktina? 
«Nei, ekki ef vel er að henni staðið. Það er þó umhugsunarvert að skógrækt er einna umfangsmest í mólendi en við vitum líka að mólendið er hvað tegundaríkast allra gróðurlenda, a.m.k. hvað háplöntur snertir.» 
«Ég vil að lokum hrósa skógræktarmönnum fyrir það frumkvæði að koma þessu verkefni af stað, - að kalla til margs konar sérfræðinga sem líta á þetta mál frá mörgum sjónarhornum og vonandi munu þessar reglur koma að góðu gagni. Þær eru þó aðeins leiðbeinandi og því er árangur af þeim eingöngu undir skógræktarmönnum sjálfum komið.» 
Þetta viðtal birtist í skógræktarblaðinu á fimmtudag en birtist að nýju vegna mistaka við vinnslu.
