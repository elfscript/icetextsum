ÞÝSKI landsliðsmarkvörðurinn Henning Fritz hefur verð valinn besti handknattleiksmaður heims fyrir árið 2004 af Alþjóða handknattleikssambandsins (IHF), en kjörið fór að hluta til fram á vef IHF. Ólafur Stefánsson hafnaði í sjötta sæti. Þetta er í fyrsta sinn sem markvörður er efstur í kjörinu sem IHF hefur staðið fyrir ár hvert frá 1988 að árunum 1991 til 1993 undanskildum. Ungverjinn Anita Kulcsar varð hlutskörpust í kvennaflokki. Hún lést í bílslysi í byrjun þessa árs.
Fritz, sem leikur jafnt með þýska landsliðinu sem og félagsliðinu Kiel, fékk 38,5% atkvæða. Annar varð Spánverjinn Juan Garcia með 17,2% og Mirza Dzomba frá Króatíu, varð þriðji með 9,7%. Næstur kom landi hans Ivano Balic, þá Ungverjinn Carlos Enrique Reinaldo Perez og síðan Ólafur með 7,1% greiddra atkvæða en alls voru þau nærri 40.000 í karla- og kvennaflokki. Þjóðverjinn Christian Schwarzer var sjöundi. 
Kulcsar hlaut yfirburðakosningu í kvennaflokki, fékk rétt tæplega 2/3 hluta atkvæða. Í næstu þremur sætum komu Danirnir, Katrine Fruelund, Rikke Schmidt og Line Daugaard.
