Bág heilsa Jóhannesar Páls II páfa síðustu árin hefur valdið því að menn hafa lengi velt því ákaft fyrir sér hver væri líklegasti eftirmaðurinn. Vöxtur Rómarkirkjunnar hefur á síðari áratugum verið mestur í fátækum löndum og býr um helmingur kaþólikka í heiminum nú í Rómönsku Ameríku. Hins vegar hefur umdeild stefna Páfagarðs varðandi mál á borð við réttindi kvenna til að gegna prestsembættum og bann við hjónaskilnuðum orðið til að fjarlægja marga Vesturlandabúa frá kirkjunni. Enn meiri tilfinningahiti hefur samt birst í deilum um getnaðarvarnir, fóstureyðingar og réttindi samkynhneigðra.
Í fótspor Péturs postula
Fyrsti páfinn var Pétur postuli á fyrstu öld eftir Krist en síðan hafa 263 menn fetað í fótspor fiskimannsins frá Galileu og gegnt embætti biskups í Róm. Margir kirkjunnar menn í þriðja heiminum eru nú nefndir til sögunnar enda búa þar alls tveir af hverjum þrem kaþólikkum. Þrátt fyrir það gera margir ráð fyrir að ítalskir kardínálar telji nú röðina aftur vera komna að sér. 
Íhaldssöm stefna síðasta páfa, ekki síst varðandi kynferðismál, féll í góðan jarðveg meðal kristinna Afríkumanna en þar er andúð á samkynhneigð mjög rótgróin. Einn þeirra sem margir nefna nú sem líklegan páfa er Francis Arinze, kardínáli frá Nígeríu en hann hefur starfað lengi í Páfagarði og er þar öllum hnútum kunnugur. Hann er 72 ára gamall og voru foreldrar hans heiðnir. 
Umfangsmikið trúboð er rekið í Afríkulöndum af hálfu kirkjunnar og hefur kristnum fjölgað þar hratt. En kirkjan á skæðan keppinaut sem er íslam sem einnig hefur sótt á í mörgum löndum sem liggja á mörkum þjóða blökkumanna og araba. Leiðarahöfundar dagblaða í ýmsum Afríkuríkjum hafa hvatt til þess að kardínálarnir velji nú Afríkumann í embætti páfa en það hefur ekki gerst síðan á fimmtu öld. 
Blaðið New Vision í Kenýa lýsti stuðningi við Arinze og taldi víst að íhaldssöm sjónarmið hans myndu eiga góðan hljómgrunn í kardínálaráðinu sem er nær algerlega skipað mönnum sem Jóhannes Páll II valdi. «Nær 65% allra kaþólikka búa í Afríku, Asíu eða Rómönsku Ameríku,» sagði blaðið. «Þessa lýðfræðilega breytingu ættu menn ekki að hunsa þegar næsti páfi verður kosinn.» 
Jóhannes Páll II naut mikilla vinsælda í Afríku vegna þess hve mikið hann sinnti álfunni og sakir áherslu hans á að bæta hlutskipti fátækra. En í Biskuparáði kirkjunnar í löndum sunnanverðrar Afríku eru menn ekki allt of vongóðir um að Afríkumaður taki við. Telja sumir Afríkumenn að evrópsku kardínálarnir muni standa saman til að hindra að Afríkumaður komi til greina. 
«Kardínálarnir í Róm eru ánægðir með að geysimikill fjöldi Afríkumanna gerist kristinn en þeim finnst ekki að við séum enn reiðubúnir til að gegna háum embættum ... þeir óttast að heiðni geti læðst inn [í kirkjuna] um bakdyrnar,» sagði talsmaður ráðsins, Buti Tlhagale. 
Talsmaður kirkjunnar í Nígeríu, Felix Ajakaye, sagði hins vegar rangt að útiloka fyrirfram möguleikann á að næsti páfi yrði ekki ítalskur. Benti hann á að Pólverjinn Karol Wojtyla, síðar Jóhannes Páll II, hefði ekki verið talinn líklegur páfi áður en hann náði kjöri 1978 en þá höfðu Ítalir gegnt embættinu í samfleytt 455 ár. 
Auk Arinze eru einkum nefndir til sögunnar Ítalirnir Dionigi Tettamanzi, erkibiskup í Mílanó, en hann er 71 árs. Er hann einkum þekktur fyrir ritstörf sín á sviði siðferðismála. Angelo Scola er 63 ára, hann er erkibiskup í Feneyjum og er talinn hófsamur í skoðunum. Tarcisio Bertone er sjötugur, erkibiskup í Genúa og var nýlega í fréttum fyrir að gagnrýna harkalega skáldsöguna Da Vinci-lykilinn fyrir að rangtúlka og afneita kennisetningum kirkjunnar. Angelo Sodano er 77 ára, hann hefur verið einn valdamesti embættismaður Páfagarðs síðustu 15 árin og er varaformaður kardínálaráðsins sem velur páfa. Giovanni Battista Re er 71 árs, hann er formaður biskuparáðsins, starfaði náið með Jóhannesi Páli páfa og er þriðji æðsti embættismaður Páfagarðs. 
Mikil áhrif í Rómönsku Ameríku
En ýmsir áhrifamiklir menn utan Ítalíu og Afríku eru einnig nefndir sem hugsanleg páfaefni og er Þjóðverjinn Joseph Ratzinger þeirra þekktastur. Hann er yfirmaður kardínálaráðsins og því æðsti yfirmaður kirkjunnar þar til nýr páfi tekur við. Ratzinger er 77 ára gamall og þykir afar íhaldssamur. Belginn Godfried Danneels, Austurríkismaðurinn Christoph Schönborn og Portúgalinn Jose da Cruz Policarpo eru einnig taldir koma til greina. 
En meiri líkur eru samt á því að þekktir kardínálar frá Rómönsku Ameríku telji að þeirra tími sé kominn. Meðal þeirra eru Claudio Hummes frá Brasilíu, Dario Castrillon Hoyos frá Kólumbíu, Oscar Andres Rodriquez Maradiaga frá Honduras og Nicolas de Jesus Lopez Rodriguez frá Dómíníku. 
Milljónir kaþólikka búa í Kína og Indlandi en ekki er þó talið sennilegt að kardínálar frá þessum löndum muni verða fyrir valinu að þessu sinni. Hins ber þó að geta að snjöllustu spámenn hafa oft farið flatt á því að reyna að geta sér til um niðurstöður kardínálaráðsins í Róm.
