ÞEGAR ekið er út úr Reykjavík um tveggja akreina Vesturlandsveginn og menn nálgast gatnamót við Grafarholt gætu menn allt í einu og næstum óafvitandi lent í því hverfi. Umferð á hægri akreininni er nefnilega nokkuð skyndilega beint útaf Vesturlandsveginum til að halda í Grafarholts- eða Grafarvogshverfin.
Þetta kemur svo sem ekki alvarlega að sök ef menn sjá leiðbeiningarskilti þar sem bent er á hvernig akreinarnar skiptast en það skilti mætti birtast ökumönnum fyrr. Ökumenn hafa þó fremur stuttan kafla til að skipta yfir á vinstri akrein og halda áfram út úr borginni. Og allir vita nú hversu auðvelt er að skipta um akrein á annatíma og enginn vill hleypa neinum framfyrir sig. Það sem vekur þó furðu við þetta skipulag er að á tveggja akreina braut, í þessu tilviki þjóðvegi í þéttbýli, skuli önnur akreinin allt í einu verða orðin að Grafarholtsafrein. Þeir sem ætla í þau hverfi vita að þarna skal beygt útaf og báðar akreinarnar gætu þá sem best flutt umferðina áfram þótt framundan þrengist vegurinn í eina akrein. 
Jónas Snæbjörnsson, svæðisstjóri hjá Vegagerðinni, sagði þetta skipulag vera til bráðabirgða í sumar meðan unnið er að breikkun Vesturlandsvegarins. Ákveðið hafi verið að hafa þennan háttinn á og láta hægri akreinina sveigja útaf enda komi aðrein á Vesturlandsveginn rétt ofan við umrædd gatnamót. Því sé «mikið að gerast» á stuttum vegarkafla á þessum stað en þessu verður sem sagt breytt þegar vegurinn verður tilbúinn og breikkaður.
