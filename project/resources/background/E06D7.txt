NÍUTÍU ára er í dag, 17. febrúar, síra Kristinn Hóseasson fyrrverandi prófastur í Heydölum í Breiðdal.
Hann er fæddur í Höskuldsstaðaseli í Breiðdal árið 1916. Foreldrar hans voru hjónin Hóseas Björnsson, bóndi og trésmíðameistari þar, f. 24. desember 1885, sonur Björns Eiríkssonar bónda þar, og Marselía Ingibjörg Bessadóttir, f. 22. mars 1895, dóttir Bessa Sighvatssonar bónda á Brekkuborg í Breiðdal. 
Kristinn stundaði nám í Alþýðuskólanum á Eiðum árin 1935 til 1937 og fór síðan í Menntaskólann á Akureyri og lauk þaðan stúdentsprófi vorið 1942. Þá hóf hann nám í tveimur skólum, kennaraskólanum og háskólanum. Kennaraprófi lauk hann árið 1943 og kandídatsprófi í guðfræði 1946. Jafnframt námi var hann þingskrifari öll sín skólaár í Reykjavík, auk þess sem hann stundaði ýmsa aðra vinnu. 
Hann tók vígslu hinn 14. júlí 1946 og var settur sóknarprestur í Hrafnseyrarprestakalli í Vestur-Ísafjarðarsýslu og gegndi hann því embætti um eins árs skeið. 
Árið 1947 var honum veitt Heydalaprestakall í Breiðdal, sem er Heydala- og Stöðvarfjarðarsóknir, og sat hann þar til 1987. Með embætti sínu hafði hann lengst af búskap í Heydölum. 
Á árunum 1947 til 1949 gegndi hann einnig aukaþjónustu í Hofsprestakalli í Álftafirði og Kolfreyjustaðarprestakalli í Fáskrúðsfirði. Auk þess gegndi hann oft síðan þessum prestaköllum í forföllum hinna reglulegu sóknarpresta og þegar prestlaust var. 
Árið 1982 var hann var skipaður prófastur í Austfjarðaprófastsdæmi. 
Síra Kristinn hefur fengist nokkuð við kennslu. Tvö fyrstu embættisárin var hann kennari, fyrst í Auðkúluskólahverfi í Vestur-Ísafjarðarsýslu og síðan í Breiðdalsskólahverfi. Þá var hann kennari í Stöðvarfirði veturinn 1964-1965. Einnig var hann í mörg ár stundakennari í Breiðdal auk þess sem hann tók nemendur í einkakennslu. 
Formaður skólanefndar í Breiðdal var hann 1950-1957 og prófdómari við barna- og unglingaskólann á Stöðvarfirði í mörg ár. 
Af öðrum félags- og trúnaðarstörfum má nefna að hann var um tíma í stjórn slysavarnadeildarinnar Einingar og formaður áfengisvarnanefndar, var formaður barnaverndarnefndar um margra ára skeið, átti sæti í sáttanefnd í fjölmörg ár og sat í stjórn Prestafélags Austurlands um skeið. 
Hann kvæntist föðursystur minni, Önnu Þorsteinsdóttur frá Óseyri í Stöðvarfirði árið 1944. Þau eiga tvö kjörbörn, Hallbjörn, f. 1953, og Guðríði, f. 1955. 
Síra Kristinn var prestur í rúmlega fjóra áratugi á miklu breytingaskeiði í sögu þjóðarinnar. Þegar hann hóf prestskap var bílaöld vart hafin og landbúnaður enn rekinn með gamla sniðinu án allra véla en er hann lét af embætti hafði hinn nýi tími með allri sinni vélvæðingu haldið innreið sína. Þegar Kristinn kom í Heydali voru hús staðarins illa farin. Hann hófst strax handa og hafði innan fárra ára endurreist staðinn að því er varðaði allan húsakost og á prestsárum sínum gerði hann þar miklar jarðabætur. Þegar þau hjón bjuggu í Heydölum mátti segja að hús þeirra lægi um þjóðbraut þvera. Þar var ætíð mikill gestagangur og gestrisni þeirra hjóna víðkunn. 
Ég kom oft í Heydali, var þar í sveit í æsku, síðar var ég þar við byggingu á peningshúsi og hlöðu, þá var ég þar stundum yfir hátíðar á seinni árum. Fyrst kom ég þangað fyrir tíma rafvæðingar og voru þá notaðir steinolíulampar í gamla húsinu en það hús bjó yfir þeim góða anda sem oft er í timburhúsum. Ég man ferðir út í eyjar, göngu um æðarvarpið og lundaveiði með prestinum. Ég minnist jóla á heimili prestshjónanna, hvernig það var á aðfangadagskvöld að koma með prestinum frá því að gefa fénu í fjárhúsinu inn í hátíðarhaldið á prestssetrinu og neyta jólamatarins sem prestsfrúin hafði lagað af alkunnri snilld. Síðar um jólin var ég stundum við messur prestsins á báðum kirkjustöðum þar sem honum mæltist vel að vanda enda góður ræðumaður með vandað málfar sem flutti vel samdar ræður skýrt og skilmerkilega. Sr. Kristinn á gott safn íslenskra bóka og var stundum setið í bókastofu hans við samræður um bækur og bókmenntir en um þau efni hefur hann miklu að miðla. Þegar við hittumst í Reykjavík áður fyrr fórum við gjarnan í fornbóksölur bæjarins og bar þá stundum vel í veiði. 
Ég þakka síra Kristni og Önnu fyrir margar ánægjustundir á heimili þeirra í Heydölum og síðar í Reykjavík og óska honum og fjölskyldu hans til hamingju á þessu afmæli. 
Þorsteinn Skúlason.
