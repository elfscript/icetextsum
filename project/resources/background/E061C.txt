GENGI krónunnar féll um 1,37% í gær þegar gengisvísitalan hækkaði sem því nam. Veikingin kom í kjölfar birtingar vísitölu neysluverðs í maí en hún lækkaði meira en búist hafði verið við sem og verðbólgan á 12 mánaða grundvelli. Ekki er ólíklegt að einhverjir telji að í kjölfarið muni Seðlabankinn draga úr aðhaldi í peningastefnu sinni sem myndi leiða til veikingar krónunnar.
Greiningardeild Kaupþings banka telur þetta þó vera eðlilega þróun gengisins sem hefur fallið um 8,6% síðan það náði hámarki um miðjan mars en allt bendir til þess að gengið hafi verið of hátt.
