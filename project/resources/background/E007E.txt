«HARALDUR vinnur jöfnum höndum í marga miðla en skynjun og margbrotin tengsl eru honum einkar hugleikin. Verkið Afgangar er unnið á löngu tímabili og er leikur með þá ritskoðun sem við beitum á ýmsar ómálga geðshræringar áður en þær ná að brjótast upp á yfirborðið.»
Þannig hljóðar fréttatilkynning um sýningu Haraldar Jónssonar sem nú stendur yfir í Ganginum, með henni fylgdi ljósmynd af að því er virtist handþvotti, en sú mynd er ekki á sýningunni og tengsl hennar við verkin þar óljós við fyrstu sýn. Tvær grasplötur hallast upp að vegg í ganginum sem á hafa verið festar teikningar og skissur. Sumar af þessum teikningum eru kunnuglegar að því leyti að þær gætu verið partar úr teikniseríum sem listamaðurinn hefur áður sýnt. Aðrar eru ekki kunnuglegar og sumar skissurnar gætu verið hugmyndavinna að einhverjum innsetningum sem aldrei komu til framkvæmda. Lítið fer fyrir rituðu máli eða útskýringum svo að fréttatilkynningin verður eini leiðarvísirinn við verkið sem lætur sjálft lítið yfir sér og virðist innihaldslega rýrt að sama skapi. Afgangar er skemmtilegur orðaleikur sem vísar til nafns sýningarrýmisins og einnig til verkanna ef við gefum okkur að þau standi fyrir hinar ómálga geðshræringar sem listamaðurinn hefur ritskoðað og lagt til hliðar á listferli sínum. Það blasir því við að nú sé tækifæri á að skoða áður ritskoðuð verk og það vekur eðlilega forvitni. Þegar ég sá síðan innsetninguna voru fyrstu viðbrögð mín vonbrigði yfir hve lítið verkin láta uppi um hvaða geðshræringar voru í gangi og hvers eðlis ritskoðunin var. En Haraldur er lunkinn myndlistarmaður og ég sá í hendi mér að það hlyti að búa eitthvað meira undir orðaleiknum og myndinni sem fylgdi fréttatilkynningunni. Afgangur... þýðir það ekki brundur á færeysku og handþvottur gæti vísað til þess að listamaðurinn fríi sig allrar ábyrgðar á verkinu þrátt fyrir allt. Svona má alltaf fílósófera ef hið sjónræna virkar ekki fyrir mann. Einnig er hægt að stúdera hvernig listamaðurinn vinnur í rýmið sem er í þessu tilfelli borgaralegt heimili. Af hverju listamaðurinn velur sér svo ópraktíska og bóhemíska framsetningu á svo látlausum myndum. Tilgerðarlegt tilgerðarleysið í framsetningunni er orðið hefðbundið, jafnvel gamaldags í vissum skilningi, og vekur spurningar um það hvort myndlistin sé enn að berjast gegn hinu borgaralega notagildi á sama tíma og borgaralegur áhugi á myndlist er orðinn nánast jafnútdautt fyrirbrigði og geirfuglinn. Svipað og þegar ónæmiskerfi líkamans sést ekki fyrir og fer að vinna gegn eigin líkamsvef. En listamaðurinn á eflaust eitthvert erindi við áhorfendur með sýningunni, hvort sem það er hugmyndalega flókin flétta eða einfaldlega það að endurskoða það sem maður hefur áður hafnað; eitthvað skylt því að gangast við öllum sínum börnum sbr. sá er drengr, sem viðgengr. 
Þóra Þórisdóttir
