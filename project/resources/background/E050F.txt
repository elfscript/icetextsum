Eftir Silju Björk Huldudóttur silja@mbl.is SJÖ manna teymi vinnur nú hörðum höndum við að koma upp verki Ólafs Elíassonar, Blind Pavilion eða Blinda skálanum, í Viðey. Skálinn er settur upp í tilefni af Listahátíð sem hefst síðar í mánuðinum. Þegar blaðamaður lagði leið sína út í eyna ásamt ljósmyndara í gær mátti af löngu færi sjá hvar skálinn var að rísa á Sjónarhóli, hólnum sem snýr að höfuðborginni. 
Blind Pavilion var framlag Ólafs á Feneyjatvíæringnum 2003 og vakti þar heimsathygli. Verkið samanstendur af tveimur hringlaga stálgrindum sem brotnar eru upp í marga litla fleti sem ýmist eru þaktir svörtu eða glæru gleri. Með samspili þessara glerramma leikur verkið á sjónræna skynjun áhorfenda, en verkið er þannig hannað að þegar nær dregur miðju skálans missir áhorfandinn útsýni sitt, en með því að færa sig ögn úr stað endurheimtir hann sýn sína. 
Púsla saman 297 glerjum
Verkið var að beiðni Ólafs smíðað á vinnustofunni Vorschub í Berlín undir verkstjórn Axel Rößling, sem sjálfur vinnur að uppsetningunni nú ásamt þremur samstarfsfélaga sinna. Aðspurður segir Rößling það hafa tekið hópinn sjö daga að setja verkið saman í Feneyjum á sínum tíma, en nú reiknuðu menn með að það tæki aðeins fimm daga. «Þá vorum við náttúrlega að setja verkið saman í fyrsta sinn og vorum aðeins að prófa okkur áfram með hvaða samsetning væri best á litlu römmunum, en núna vitum við nákvæmlega hvernig við viljum hafa þetta,» segir Rößling og bendir á að alls eru 297 gler í verkinu öllu sem púsla þarf saman á réttan hátt. 
Spurður hvernig vinnuaðstæðurnar í Viðey væru sagðist Rößling ekki geta kvartað þó vissulega væri kaldara en menn hefðu átt von á. Aðaláskorunin fælist þó fyrst og fremst í því að vinna í rokinu sem næðir um Sjónarhól. «Þannig gefst okkur ekki mikill tími til þess að hugsa og pæla, heldur þurfum við að flýta okkur að skrúfa verkið saman meðan allir leggjast á eitt við að halda römmunum saman í rokinu,» segir Rößling og brosir við tilhugsunina. «Einnig eru takmörk fyrir því hvað við getum unnið lengi útivið þar eð við verðum að vinna allt berhentir vegna þess hversu mikil fínvinna þetta er,» segir Rößling og undirrituð hefur mikinn skilning á því, enda sjálf orðin næstum handlama af kulda við það eitt að punkta hjá sér samtalið í næðingnum á Sjónarhóli.
