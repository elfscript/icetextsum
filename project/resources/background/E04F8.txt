KR-INGAR hafa úthlutað stuðningsmannafélagi sínu, KR-klúbbnum, númerinu 12 fyrir Íslandsmótið í knattspyrnu. Gunnar Einarsson, sem hefur borið númerið 12 undanfarin ár, verður númer 13 í staðinn.
«Við vildum gera þetta til að sýna okkar öflugu stuðningsmönnum virðingu og hvetja þá til að setja númerið 12 á KR-peysur sínar, eins og algengt er erlendis. Við lítum á stuðningsmennina sem okkar 12. leikmann í liðinu. Gunnar skipti fúslega um númer til að gera okkur þetta kleift,» sagði Sigurður Helgason, framkvæmdastjóri KR-Sport, við Morgunblaðið í gær.
