UMRÆÐAN um álver á Íslandi tekur á sig margvíslegar myndir og sýnist sitt hverjum. Sumt af þessari umræðu ber vott um ótrúlegan ókunnugleika á málinu.
Kona nokkur, sem í kynningu blaðsins er titluð «ljóðskáld og listhönnuður», skrifaði grein í Morgunblaðið sunnudaginn 12. febrúar sl. sem hún nefnir «Álið er málið». Þar segir hún um starfsfólk í álverum: «Fólk í álverum er ekki fólk í frystihúsum þótt frystihús séu engin paradís á jörð. Í stað kulda í fæturna og frosinna handa er fólk komið í helvíti á jörð þar sem það stendur í hita og sóti». 
Það merkilega er að það hafa verið mun fleiri umsækjendur um þessi pláss í «helvíti á jörð» heldur en komist hafa þar í störf og það jafnvel hér á Suðvesturlandi þar sem sáralítið atvinnuleysi hefur verið. 
Því hefur líka verið haldið fram að álver séu nánast andstaðan við hátæknivinnustaði og henti ekki fólki með mikla menntun. Nýlega auglýsti Fjarðaál eftir umsóknum um 30 sérhæfð störf. Gerðar voru miklar kröfur um háskólamenntun. Átta hundruð umsóknir bárust um þessi þrjátíu störf. 
Hvað segja þessi tvö dæmi okkur um eðli starfa í álverum? 
Áðurnefnd kona segir í pistli sínum: «... að fólk skuli kjósa störf í álveri er mér alveg óráðin gáta nema ekkert annað sé í boði». 
Gátur eru til að ráða þær. Hvernig væri að þessi kona reyndi að ráða gátuna áður en hún skrifar næst. 
JAKOB BJÖRNSSON, 
fv. orkumálastjóri. 
Frá Jakobi Björnssyni:
