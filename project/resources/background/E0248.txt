ÁKVEÐIÐ hefur verið að flytja starfsemi útibús KB banka í Sunnuhlíð á Glerártorg og í Geislagötu. Opnuð verður ný afgreiðsla á Glerártorgi með lengri afgreiðslutíma en bankinn hefur boðið á Akureyri til þessa. Samhliða þessum skipulagsbreytingum verður þjónusta í aðalafgreiðslu KB banka við Geislagötu efld til muna. Breytingunum er í senn ætlað að hagræða í rekstri bankans og treysta um leið grundvöll hans til þjónustu í fremstu röð við einstaklinga og atvinnulíf á Akureyri og nálægum byggðum, að sögn Hilmars Ágústssonar útibússtjóra KB banka á Akureyri. Síðasti afgreiðsludagur í Sunnuhlíð verður 19. maí nk. og ný afgreiðsla KB banka verður opnuð á Glerártorgi sama dag.
