Eftir Hjálmar Jónsson hjalmar@mbl.is 
Margfaldur munur á örorkulífeyrisgreiðslum
Margfaldur munur er á örorkulífeyrisgreiðslum lífeyrissjóða á almennum markaði og hjá hinu opinbera. Þannig var örorkulífeyrir tæp 5% af lífeyrisgreiðslum opinberu sjóðanna á árinu 2003 en á almennum markaði var þetta sama hlutfall tæp 27%. Þá gerir lengri meðalaldur það að verkum að skuldbindingar sjóðanna hafa vaxið um tæpt eitt prósentustig. Lífeyrissjóðakerfið stendur frammi fyrir miklum vanda þrátt fyrir metávöxtun á eignum sjóðanna á síðasta ári og auknar greiðslur til þeirra um fimmtung samkvæmt ákvæðum síðustu kjarasamninga á almennum vinnumarkaði.
Ástæður þessa eru margþættar, en má í aðalatriðum skipta í þrennt. Í fyrsta lagi hefur meðalævi Íslendinga lengst ár frá ári sem eðlilega eykur skuldbindingar sjóðanna sem því nemur. Í öðru lagi hafa útgjöld lífeyrissjóðanna vegna örorkulífeyris vaxið mikið síðustu misserin og eru verulega meiri en áætlanir gerðu ráð fyrir. Í þriðja og síðasta lagi hafa laun hækkað mjög mikið síðasta áratuginn og það eykur á vanda sjóðanna, þar sem laun hækka yfirleitt eftir því sem líður á starfsævina. 
Í tengslum við gerð síðustu kjarasamninga vorið 2004 var ákveðið að bregðast yrði við þessum vanda og var sameiginleg lífeyrisnefnd Alþýðusambands Íslands og Samtaka atvinnulífsins sett á laggirnar til að fara yfir möguleg úrræði í þessum efnum. Samkomulag liggur fyrir í öllum aðalatriðum um það hvernig bregðast skuli við. Í fyrsta lagi voru greiðslur í lífeyrissjóði auknar um eitt prósentustig frá síðustu áramótum og annað bætist svo við í ársbyrjun 2007. Eftir það verða greidd 12% af launum á almennum vinnumarkaði í lífeyrissjóð, þar sem launþegi greiðir 4% og atvinnurekandi 8%. Í öðru lagi hafa verið teknar upp viðræður við stjórnvöld um mögulega aðkomu almannatryggingakerfisins að því er varðar örorkulífeyri og í þriðja lagi hefur verið ákveðið að hverfa almennt frá jafnri ávinnslu réttinda í lífeyrissjóðum yfir í aldursháða ávinnslu, en þar er um grundvallarbreytingu að ræða, sem hefur áhrif á nánast alla virka félaga í lífeyrissjóðunum aðra en þá sem þegar eru komnir á lífeyri. 
«Milda» aðferðin
Samkvæmt núverandi kerfi ávinnur fólk sér sömu réttindi til lífeyris alla starfsævina, þó iðgjöld í lífeyrissjóð sem greidd eru snemma á starfsævinni og eiga eftir að ávaxtast lengi séu augljóslega mun verðmætari en iðgjöld sem greidd eru ári áður en lífeyristaka hefst svo dæmi sé tekið. Á þessu tekur aldursháða ávinnslan, því réttindi sem ávinnast eru á hverjum tíma háð ávöxtunartíma iðgjaldsins. Það skapar hins vegar vanda gagnvart þeim sem hafa framan af starfsævinni verið í jafnri ávinnslu og fengið hlutfallslega lítil réttindi fyrir sín iðgjöld í trausti þess að það jafnaðist þegar liði á starfsævina. Ef ekkert yrði aðgert yrðu þeir fyrir skerðingu á þeim lífeyri sem þeir annars hefðu mátt eiga von á. Hafa ýmsar leiðir verið skoðaðar í þessum efnum, en lífeyrisnefnd aðila vinnumarkaðarins hefur komið sér niður á svo nefnda «milda» aðferð við yfirfærsluna í aldursháða kerfið. Hún er fólgin í því að þeir sem hafa greitt í jafnri ávinnslu til þessa fái að gera það áfram út starfsævina með ákveðnum takmörkunum, sem þýðir skerðingu á réttindum í samanburði við óbreyttar reglur, en sú skerðing er mismunandi fyrir hvern og einn einstakling. Þetta þýðir að það mun taka 30-40 ár fyrir jafna ávinnslukerfið að deyja út. Samhliða verður tekin upp aldursháð ávinnsla fyrir þá sem koma nýir út á vinnumarkaðinn og einnig fyrir þá sem eru komnir út á vinnumarkaðinn til þess að gera nýlega. 
Útfærslu þessara hugmynda má sjá í tillögum að samþykktum sameinaðs lífeyrissjóðs sjómanna og Framsýnar, en ársfundir sjóðanna eru fyrirhugaðir í þessari viku. Þar verður væntanlega til þriðji stærsti lífeyrissjóður landsmanna, en í tillögunum er við það miðað að einungis sé heimilt að greiða 10% iðgjald í jafnri ávinnslu og að upphæð iðgjaldsins verði ekki hærra en sem nam iðgjaldi ársins 2003. Það sem umfram er, þ.e. tvö prósentin sem vantar upp á 12% iðgjald og hærri laun en iðgjöld voru greidd af árið 2003, skapa réttindi skv. almennum reglum sjóðsins um aldursháða ávinnslu. 
Ekki fyrirheit
Í athugasemdum með þessum tillögum segir að sú stórfellda kaupmáttaraukning sem orðið hafi síðustu áratugina sé umfram það sem reikniforsendur fyrir jafnri ávinnslu voru miðaðar við og ekki sé heldur miðað við hækkandi hundraðshluta iðgjalda. 
«Sjóðirnir hafa ekki gefið fyrirheit um að menn geti greitt í jafnri ávinnslu af síhækkandi tekjum, þar sem að tekjur á seinni hluta starfsævinnar yrðu til muna hærri en á fyrri hlutanum, en við þær aðstæður hallar verulega á sjóðinn, svo mjög að það gæti leitt til þess að skerða þurfi réttindi allra sjóðfélaga einungis vegna þessa tryggingafræðilega ójafnvægis. Það er því bæði eðlilegt og nauðsynlegt að festa verðmæti þess hámarksiðgjalds sem menn fá áfram lagt til grundvallar jafnri réttindaávinnslu,» segir þar.
