Heitir pottar hafa verið framleiddir og seldir á vegum Trefja um árabil. 
«Frá 1987, þetta er íslensk framleiðsla,» segir Auðunn Óskarsson, framkvæmdastjóri Trefja. 
En hvers konar heitir pottar eru þetta? 
«Við framleiðum ellefu mismunandi gerðir. Þetta eru allt akryl-pottar, stærðin er frá 600 lítra upp í 12 potta sem taka 2.200 lítra. Þeir eru fyrir hitaveituvatn og einnig erum við með rafhitaða potta. Við erum að framleiða heita potta sem henta sérstaklega íslenskum aðstæðum. Pottarnir eru seldir á ýmsum stigum, allt eftir óskum kaupandans.» 
Munurinn liggur í hreinsibúnaði
Er mikill munur á rafpottum og hitaveitupottum? 
«Það er enginn munur á pottinum sjálfum í okkar tilviki, þetta eru sömu grunneiningarnar. Munurinn liggur í hreinsibúnaði fyrir vatnið. Í rafhituðum pottum er fólk að endurnýta sama vatnið mánuðum saman, það gefur auga leið að það þarf að tryggja hreinlætið með síum, afjónun á vatninu og svo þarf að setja klór í vatnið til að drepa bakteríur. En í potti fyrir hitaveituvatn er almennt gegnumstreymi, sem þýðir að vatnið rennur í pottinn og svo út úr honum gegnum yfirfall. Rennslið í pottinn viðheldur réttu hitastigi, en um er að ræða sírennsli þannig að vatnið er ekki endurnotað og því ekki þörf á hreinsibúnaði.» 
Mikið selt af heitum pottum á sumrin
Setjið þið upp pottana? 
«Við alltént bendum á fólk sem leggur fyrir sig uppsetningu og frágang á pottum. Við erum einnig með ráðgjöf og allskyns fylgihluti sem þarf, bæði við uppsetningu og rekstur. Við eigum í pottana alla varahluti ef þarf, fyrir potta frá okkur framleidda frá fyrstu tíð.» 
Er mikið selt hjá ykkur? 
«Það er sveiflukennt, þetta er sumarsöluvara, byrjar um páska og er mikið að gera fram yfir verslunarmannahelgi, en rólegra á veturna.» 
Er fólk að kaupa í garðana heima hjá sér eða meira í sumarhús? 
«Það er hvort tveggja en þó held ég að sumarhúsin séu stærri flokkurinn.»
