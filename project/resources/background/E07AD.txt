* ÓLAFUR Ingi Skúlason leikmaður enska 2. deildarliðsins Brentford er á góðum batavegi en hann varð fyrir því óláni að slíta krossband í leik með Brentford í ágúst. Ekki var reiknað með að hann myndi spila meira á tímabilinu en Martin Allen , knattspyrnustjóri Brentford , segir á vef félagsins að Ólafur geti byrjað að æfa á fullu innan tveggja vikna og geti vonandi hjálpað félaginu á lokasprettinum en Brentford er í 5. sæti deildarinnar, aðeins þremur stigum á eftir toppliði Southend .
* BJARNI Þór Viðarsson lék allan leikinn með varaliði Everton sem tapaði fyrir Manchester United , 4:1, í ensku varaliðakeppninni í fyrrakvöld. Giuseppe Rossi skoraði tvö marka United í leiknum en hann lék í fremstu víglínu með Norðmanninum Ole Gunnari Solskjær sem lagði upp tvö mörk í leiknum og þótti leika mjög vel. 
* JOHN O'Shea varnarmaður Manchester United lék sinn fyrsta leik frá því hann brákaðist á rifbeini í sigurleiknum gegn Liverpool í úrvalsdeildinni þann 22. janúar síðastliðinn. Írinn stóri kenndi sér ekki meins eftir leikinn og hann verður því væntanlega í leikmannahópi liðsins í úrslitaleiknum gegn Wigan í deildabikarnum á sunnudaginn. 
*JONATHAN Woodgate varnarmaður Real Madrid er enn og aftur kominn á sjúkralistann. Hann haltraði útaf eftir nokkurra mínútna leik í viðureign Real Madrid og Arsenal í fyrrakvöld. Um tognun var að ræða í aftanverðu læri og verður hann frá keppni næstu fjórar vikurnar. 
* WOODGATE hefur verið ótrúlega óheppinn með meiðsli frá því hann gekk í raðir Real Madrid . Hann var frá keppni í eitt og hálft ár og möguleikar hans á að vinna sér sæti í enska landsliðinu fyrir HM í Þýskalandi fara þverrandi. 
* ÍTALSKI strákurinn Arturo Lupoli, 18 ára sóknarleikmaður hjá Arsenal, hefur verið útnefndur áhugaverðasti leikmaður ensku deildabikarkeppninnar í ár. Þeir sem voru á listanum fyrir utan Lupoli, voru Giuseppe Rossi (Manchester United), Steven Davis (Aston Villa), Charles N'Zogbia (Newcastle), Jerome Thomas (Charlton) og Ben Watson (Crystal Palace). 
* KYUNG-Shin Yoon , handknattleiksmaður, hefur gert samning við HSV Hamburg og gengur til liðs við félagið í sumar þegar samningur hans við Gummersbach rennur út. Yoon hefur í tíu ár verið í herbúðum Gummersbach en fyrir skömmu tilkynntu forráðamenn liðsins að þeir hygðust ekki gera nýjan samning við hina 32 ára gömlu stórskyttu sem nokkrum sinnum hefur verið markakóngur þýsku 1. deildarinnar. Samningur Yoon við HSV Hamburg er til tveggja ára. 
* TOGO , sem tekur þátt í lokakeppni HM í knattspyrnu í fyrsta skipti í sumar, hefur rekið landsliðsþjálfara sinn, Stephen Keshi, og ráðið í hans stað 67 ára gamlan Þjóðverja, Otto Pfister . Þetta kemur í kjölfarið á slöku gengi Togo í úrslitakeppni Afríkumótsins í Egyptalandi þar sem liðið tapaði öllum þremur leikjum sínum. 
* MOHAMED Sissoko , miðjumaður Liverpool , er alvarlega meiddur á auga. Hann fékk spark í andlitið í leik liðsins gegn Benfica í Meistaradeild Evrópu í fyrrakvöld og sjónhimna í hægra auga skaddaðist. Sissoko , sem er 21 árs, mun gangast undir frekari rannsóknir hjá augnsérfræðingum í Englandi en hann varð eftir í fyrrakvöld á sjúkrahúsi í Lissabon þegar liðið flaug heimleiðis eftir leikinn. Ekki er vitað hversu lengi Sissoko verður frá keppni vegna meiðslanna.
