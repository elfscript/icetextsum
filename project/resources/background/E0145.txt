Bernharð Steingrímsson fæddist á Akureyri 24. febrúar 1948. Hann lést á Fjórðungssjúkrahúsinu á Akureyri 29. mars síðastliðinn. Faðir hans er Steingrímur Bernharðsson, bankaútibússtjóri, f. 16.6. 1919, frá Þverá í Öxnadal, og móðir Guðrún Sigríður Friðriksdóttir, kennari, f. 29. 9. 1918, d. 4.4. 2002, frá Efri Hólum í Núpasveit. Bræður Bernharðs eru: Friðrik, skrifstofumaður, f. 19.3. 1945, og Bergur, verkfræðingur, f. 23.10. 1954, maki Þóra Ragnheiður Þórðardóttir bankastarfsmaður. 
Hinn 28. desember 1968 kvæntist Bernharð Sigurbjörgu Steindórsdóttur, f. 18.9. 1950. Foreldrar hennar voru Steindór Steindórsson, járnsmiður, f. 14.4. 1921, d. 31.1. 1977, og Guðbjörg Sigurgeirsdóttir, húsmóðir, f. 7.2. 1924, d. 1.2. 2004. Bernharð og Sigurbjörg eignuðust fjögur börn. Þau eru: 1) Berghildur Erla, ritstjóri, f. 1.2. 1968, maki Edvard Börkur Edvardsson, markaðsstjóri, börn þeirra eru: Sigurbjörn Bernharð, f. 2.4. 1994, og Edvard Dagur, f. 12.10. 1998. 2) Bernharð Stefán, sjávarútvegsfræðingur, f. 14.8. 1969, börn hans eru Alexander Freyr, f. 2.12. 1999, Viktor Logi, f. 12.12. 2001, og Christine Björg Morancais stjúpdóttir, f. 12.10. 1990. Barnsmóðir hans er Sólbjörg G. Sólversdóttir hjúkrunarfræðingur. 3) Björg Maríanna, geðhjúkrunarfræðingur, f. 9.12. 1972, maki Sigurður Kristján Blomsterberg rafeindafræðingur, börn þeirra eru: Guðrún Karítas, f. 23.11. 1998, Agnes Erla, f. 7.2. 2001, og Katrín Arndís Blomsterberg, f. 4.10 1992, stjúpdóttir, f. 4) Steingrímur Magnús nemi f. 22.5. 1982. 
Bernharð lauk prófi frá Samvinnuskólanum á Bifröst árið 1967. Hann stundaði nám við Myndlista- og handíðaskóla Íslands 1968 til 1972, fyrstu tvö árin við myndlistarnám og síðan við auglýsinga- og hönnunardeild. Að námi loknu vann hann á auglýsingastofunni Argusi og síðar á auglýsingastofu Sambandsins. Haustið 1973 hóf hann rekstur auglýsingastofunnar Delfi í Reykjavík og hélt þeim rekstri áfram eftir að hann flutti til Akureyrar eða til ársins 1989. 1975 til 1978 starfaði Bernharð hjá Reiknistofu bankanna og Búnaðarbankanum á Akureyri. Einnig vann hann við útlitshönnun hjá vikublaðinu Degi. Hann vann til fjölda verðlauna fyrir hönnun meðan hann starfaði við auglýsingagerð. Bernharð stundaði listmálun þegar tími gafst til og hélt sjö einkasýningar og tók þátt í nokkrum samsýningum. 1985 til 1987 stundaði Bernharð smábátaútgerð. 1986 hóf hann rekstur vídeóleigunnar Evu í Sunnuhlíð og tveimur árum síðar stofnaði hann listgallerý í sömu verslunarmiðstöð. 1990 opnaði hann veitingastaðinn Setrið í Sunnuhlíð og starfaði þar síðustu árin. Bernharð var áhugamaður um nýtingu vetnis og stofnaði um það áhugamannafélag 1991. Hann hafði mikinn áhuga á handiðn, trjárækt og skák og stundaði það þegar færi gafst. 
Útför Bernharðs verður gerð frá Akureyrarkirkju í dag og hefst athöfnin klukkan 13.30. 
«Hvernig ætli móttökurnar verði þarna hinum megin?» sagðir þú áhyggjufullur við mig stuttu eftir að við fengum fréttirnar um að þú ættir í mesta lagi eftir þrjá mánuði ólifaða. Við áttum eftir að velta því þó nokkrum sinnum fyrir okkur næstu tvö ár en þú skákaðir öllum spádómum og læknarnir litu á þig sem hálfgert furðuverk. En þrátt fyrir alla seigluna höfðu veikindin betur að lokum og nú er komið að þessari stund. Það er komið að minningum. 
Elsku pabbi, þú varst sá mesti ævintýramaður sem ég hef kynnst og alltaf með höfuðið fullt af hugmyndum. Athafnaþrá þín var mikil og mörgum þeirra hrintir þú í framkvæmd og nokkrum jafnvel án þess að spyrja kóng né prest. Þú varst samt ánægðastur og fannst mestan frið þegar þú leyfðir þér að stíga út úr skarkalanum og sinntir listagyðjunni. Þú skapaðir töfraheim á strigann og húmorinn skein í gegn í flestum verkum þínum. Þar varst þú á heimavelli. Það var alveg ótrúlegt að fylgjast með þér mála en hver hreyfing var fumlaus og ákveðin og áður en maður vissi af var kominn mynd af fjórum holdmiklum kerlingum að spila brids íbyggnar á svip. Þær sómdu sér vel á síðustu málverkasýningunni þinni fyrir ári með litlu körlunum í stóru fötunum og öllum hinum frábæru verkunum. 
Síðustu tvö ár kenndir þú mér hvað lífið er dýrmæt gjöf og hvað það er mikilvægt að njóta hvers dags. Þú nýttir tímann vel og gerðir alveg ótrúlega margt þennan tíma þrátt fyrir að vera oft á tíðum fárveikur. 
Þú varst sannfærður um það þarsíðustu jól að þetta yrðu síðustu jólin þín og staðráðinn í að njóta þeirra til hins ýtrasta með okkur. Þú fórst óteljandi leiðangra niður í bæ að kaupa gjafir og brasa eitt og annað og sífellt bættist í gjafahrúguna. Það skipti þig engu þó mamma væri búin að kaupa gjafir handa okkur öllum, þú vildir bæta við fyrir öll ókomnu jólin sem þú yrðir ekki til staðar. Hrúgan stækkaði dag frá degi og ekki nema von að það yrði einhver ruglingur á þessu öllu saman. Á aðfangadag fékk mamma nefnilega gjöf frá þér sem hún hafði keypt handa einu barnabarninu. Mamma lét þó á engu bera og þakkaði innilega fyrir sig. Á jóladag hóaðir þú allri stórfjölskyldunni saman og við fórum upp í Öxnadal að legsteini langömmu og afa sem þú hafðir látið útbúa. Það var hátíðleg stund þegar við stóðum þar saman rauðnefjuð í nýföllnum jólasnjónum og minntumst genginna kynslóða. Sjaldan hefur þú verið eins glaður og reifur og þessi jól og ég mun ávallt geyma minninguna um þau í hjarta mér. 
Það er svo margs að minnast, elsku pabbi, en ég ætla að láta staðar numið hér. Mig langar þó að bæta við að ég er sannfærð um að þú fékkst fínar móttökur þarna hinum megin. Takk fyrir samveruna og það sem þú gafst mér. Guð blessi þig. 
Þín dóttir 
Berghildur Erla.
Það er hreint ótrúlegt að sitja hér og skrifa kveðjuorð til þín, kæri pabbi, þrátt fyrir mikil veikindi þín sl. tvö ár. Þú barðist svo sannarlega við þennan hræðilega sjúkdóm sem hafði því miður betur að lokum. Þetta eru búin að vera skrýtin tvö ár en jafnframt mjög góð og ég verð að segja það að allar þær stundir sem við höfum verið saman á þessum tíma eru nú ómetanlegar minningar. Það var svo oft sem mér fannst að þessu færi nú að ljúka en þú hélst svo sannarlega áfram og gerðir marga góða hluti og náðir að hrinda í framkvæmd ótrúlegustu verkum. Þegar þið mamma komuð með okkur í útilegu í fyrrasumar og þú hljópst með stelpunum í fótbolta og við fórum í hina ýmsu leiðangra og skoðuðum náttúruna og þú fylltir alla vasa þína af mosa og öðrum plöntum, þú varst alveg í essinu þínu og minntir mig á gamla góða daga þegar við vorum alltaf í útilegu. Þetta var hreinlega meiriháttar og við skemmtum okkur öll konunglega. Síðan var það brúðkaupið okkar Sigga sem var ákveðið með frekar stuttum fyrirvara sökum veikinda þinna, ég vildi endilega að þú værir viðstaddur eina af mikilvægustu stundum lífs míns og þú gerðir það og sá dagur var hreint út sagt stórkostlegur og við vorum öll svo ótrúlega glöð og kát. Allar þær heimsóknir sem við höfum komið til Akureyrar og þið hafið tekið svo vel á móti okkur, það var alveg greinilegt hvað þú varst montinn af barnabörnunum og þú talaðir svo vel um stelpurnar okkar og sagðir þær hvora um sig svo einstaka 
Jólin 2003 vorum við sannfærð um að þetta væru síðustu jólin sem þú værir með okkur. Við komum öll norður og vorum með ykkur mömmu í Tungusíðu, það voru hreint út sagt frábær jól og þú varst svo glaður og tókst svo vel á móti okkur öllum og þú sagðir að húsið hristist af hamingju. Þetta var nákvæmlega það sem þú talaðir alltaf um, að þú vildir eiga stórt hús og hafa alla fjölskylduna í Tungusíðu og börn hlaupandi um allt. 
Þú sýndir okkur og sannaðir að þú varst ekki tilbúinn því þú varst líka með okkur næstu jól. Ég man bara á aðfangadagskvöld hvað þú naust þín mikið nýkominn frá Kanaríeyjum með mömmu og við fórum öll saman í kirkju, borðuðum góðan mat og áttum saman yndislegt kvöld. Á þeirri stundu voru veikindi þín afar fjarlæg og ég vildi ekki með neinu móti til þess hugsa að ferðin væri senn á enda. 
Nýja árið var þér mjög þungbært og þá lögðust veikindin þungt á þig, ég hélt samt alltaf, bað og vonaði að þú kæmist yfir þetta eins og svo oft áður og mest þráði ég þó að þú sæir nýja fjölskyldumeðliminn sem ég geng með. Svo varð ekki en þó veit ég að þú fylgist vel með þessum einstaklingi og okkur öllum og þú ert ánægður með okkur. 
Ég veit, elsku pabbi, að þú varst langt frá því búinn að ljúka öllu því sem þú ætlaðir þér í þessari jarðvist og ég veit líka að þú situr ekki auðum höndum annars staðar. Þú ert í góðum höndum núna og færð örugglega tækifæri til að gera það sem þú ætlaðir þér. Það var alveg greinilegt hvað þínar sterku og einstöku hliðar skinu í gegnum málverkin þín og einn af þínum fjölmörgu draumum var að kaupa eyðibýli í ellinni og mála og hafa það gott. 
Takk fyrir allt sem þú gafst mér í þessu lífi, elsku pabbi, og ég bið þess að Guð varðveiti þig. 
Far þú í friði
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
hans dýrðarhnoss þú hljóta skalt. 
(V. Briem.) 
Þín dóttir 
Maríanna.
