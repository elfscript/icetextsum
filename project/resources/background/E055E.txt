Kostnaður fólks sem kýs að geyma bíla sína á stæðum við Flugstöð Leifs Eiríkssonar eykst, þegar nýtt fyrirkomulag tekur gildi, ef fólkið dvelur erlendis skemur en í viku og eins ef það notar skammtímastæði. Ef fólk dvelur hins vegar í meira en hálfan mánuð verður kostnaðurinn minni en nú er og lækkar hlutfallslega enn meira þegar dvalið er lengur en í þrjár vikur. Alls eru um 2.500 bílastæði við flugstöðina.
Nýtt fyrirkomulag verður tekið upp við Flugstöð Leifs Eiríkssonar næstkomandi þriðjudag. Tekin verður upp gjaldskylda á skammtímastæðum. Gjaldið verður 100 krónur á klukkustund og þar með 2.400 kr. á sólarhring. Eftir fyrsta sólarhringinn lækkar gjaldið um helming og mun stæðið því kosta 2.400 krónur, hvort sem bíllinn er skilinn eftir í einn eða tvo sólarhringa. Kostnaður við þetta stæði er síðan 8.400 krónur fyrir sjö daga notkun. Tilgangurinn með gjaldskyldunni er að tryggja þeim farþegum sem fyrir það vilja greiða stæði næst flugstöðinni, að sögn Höskuldar Ásgeirssonar, framkvæmdastjóra. Hann segir að brögð hafi verið að því að fólk hafi lagt á skammtímastæðunum á meðan það hefur farið til útlanda, þótt það hafi ekki verið leyfilegt, til þess að spara sér kostnað sem fylgir notkun langtímastæðanna. Eftirlit hefur verið erfitt en þó hefur sýslumaður sektað bíleigendur. «Reynslan sýnir að það gengur ekki að vera með gjaldskyldu á sumum stæðum en ekki öðrum.». 
Alls eru 2.500 bílastæði við Flugstöðina. Skammtímastæðum fjölgaði við það að bílaleigubílarnir voru fluttir á sérstakt svæði sem tekur 500 bíla og í sumar eru almennu stæðin um 320. Þar eru einnig 140 starfsmannastæði og 40 vildarstæði. Í haust mun rýmkast um almennu skammtímastæðin þegar útbúið verður bílastæði fyrir starfsfólk í nágrenni langtímastæðanna. Um leið verður tekin í notkun yfirbyggð göngubraut frá flugstöðinni og út á bílastæðin, að sögn Hrannar Ingólfsdóttur, forstöðumanns markaðssviðs FLE. 
Aðstaða er til að skilja farþega eftir næst flugstöðinni og er hún gjaldfrjáls. Kjósi ökumaður hins vegar að fylgja farþeganum inn í flugstöðina verður hann að leggja á stæðin og greiða 100 krónur ef ekki er dvalið lengur en klukkustund. 
Svæði fyrir langtímabílastæði hefur verið stækkað, þar er nú aðstaða fyrir um 1.460 bíla, og gjaldskránni þar verður einnig breytt næstkomandi þriðjudag. Nú kostar 350 krónur á sólarhring að geyma bílinn á langtímastæðunum, óháð tímalengd ferðalagsins. Gjaldið fer í 500 krónur á sólarhring fyrstu vikuna en eftir það fer það stiglækkandi í hverri viku þar til bíllinn hefur verið í þrjár vikur, verður 350 kr. á dag eftir fyrstu vikuna, 300 eftir aðra og 250 krónur eftir þá þriðju. Afsláttargjaldið gildir frá upphafi ferðatímans. Það þýðir að gjaldið verður hærra en nú fyrstu vikuna, til dæmis 3.500 kr. fyrir sjö daga í stað 2.450 kr., jafnt og nú í annarri vikunni, en verður lægra en núgildandi gjaldskrá eftir lok annarrar viku. Hrönn segir að afsláttarkerfið sé svipað og víða á flugvöllum erlendis. Tilgangurinn sé að koma til móts við fólk sem dvelur erlendis í lengri tíma, til dæmis í sumarleyfisferðum, til að nota stæðin. Þetta fólk hafi ekki notað bílastæðin mikið til þessa. 
Verið er að koma upp sjálfvirkum bílastæðabúnaði og verður sama kerfi á öllum svæðum. Bílstjórar geta valið á milli tveggja aðferða. Hægt er að opna hliðið með greiðslukorti og greiða fyrir þjónustuna með korti á staðnum þegar komið er til baka. Þeir sem ekki nota kort geta tekið miða úr vél við komuna á stæði og greitt gjaldið í gjaldvél í norðurenda flugstöðvarbyggingarinnar eða í afgreiðslu Securitas í komusal.
