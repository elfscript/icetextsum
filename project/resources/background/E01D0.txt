AÐ eiga norðlenskar rætur, en hafa heiminn allan sem vettvang, það gæti verið kjarninn í þeirri framtíðarsýn sem Akureyri ætti að hafa. Þetta sagði Ólafur Ragnar Grímsson forseti á fjölskylduskemmtun sem efnt var til í Íþróttahöllinni á Akureyri í gærkvöld. Akureyringar fjölmenntu í Höllina, en þangað komu hátt í þúsund manns og skemmtu sér konunglega á samkomunni sem haldin var til heiðurs forseta og forsetafrú. Dagskráin var fjölbreytt, fram kom fólk á öllum aldri, en unga kynslóðin var þó áberandi. Fluttir voru leikþættir, kórar sungu, sýndur dans, rokkhljómsveit féll í kramið hjá unga fólkinu og þá var ljóðalestur. Eitt af því sem Ólafur Ragnar nefndi í ávarpi sínu var einmitt að Akureyringar ættu heiður skilinn fyrir að varðveita heimili þjóðskáldanna, sem eitt sinn hefðu sett sterkan svip á bæinn. Hann ræddi einnig um að á Akureyri væri nú miðstöð rannsókna varðandi norðurslóðir og á þeim vettvangi hugsuðu menn stórt.
Á samkomunni afhenti Ólafur Ragnar 20 ungum Akureyringum Hvatningarverðlaun forseta Íslands.
