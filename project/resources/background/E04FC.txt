SLÓVENSKI aðstoðardómarinn Roman Slysko sem úrskurðaði að skot Spánverjans Luis Garcia hefði farið inn fyrir marklínuna í leik Liverpool og Chelsea í fyrrakvöld segir í viðtali við breska blaðið Evening Standard að hann sé 100% viss um að hafa tekið rétta ákvörðun.
«Ég er alveg viss um að boltinn fór inn fyrir línuna. Þetta var mjög erfið ákvörðun að taka en þegar maður er í þessari aðstöðu þá hefur maður brot úr sekúndu til að bregðast við. Ég veit að myndavélar náðu ekki að sanna það hvort boltinn var inni eða ekki en ég sá það greinilega enda var ég var vel staðsettur,» sagði hinn 31 árs gamli Slysko.
