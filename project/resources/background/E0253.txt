Foreldrar barna í Dalvíkurskóla eru ánægðir með skólann, en könnun var gerð eftir foreldraviðtöl fyrr í vetur. Þessi könnun er hluti af sjálfsmati Dalvíkurskóla og hafði sjálfsmatsnefnd skólans veg og vanda af framkvæmd þessarar könnunar. Í ljós kom að yfir 90% foreldra sögðu að barni sínu liði vel í skólanum, telja að skólinn njóti virðingar í samfélaginu, voru ánægð með störf kennara barns síns og telja Dalvíkurskóla vera góðan skóla. Öllum foreldrum fannst þeir vera velkomnir í skólann. Alls tóku foreldrar 210 nemenda þátt í könnuninni. Frá þessu er sagt á vef Dalvíkurskóla.
