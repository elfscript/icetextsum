BIRGIR Jónsson hefur verið ráðinn framkvæmdastjóri Iceland Express. Hann tekur við starfinu af Almari Erni Hilmarssyni sem nýlega hóf störf sem forstjóri norræna flugfélagsins Sterling, systurfélags Iceland Express. 
Bæði félögin eru í eigu þeirra Pálma Haraldssonar og Jóhannesar Kristinssonar. 
Birgir, sem er 31 árs að aldri og rekstrarhagfræðingur að mennt, hefur undanfarna mánuði gegnt starfi sölu- og markaðsstjóra Iceland Express. 
Í tilkynningu frá Iceland Express er haft eftir Birgi að ekki sé að vænta umfangsmikilla breytinga á starfsemi félagsins á næstunni. Framtíðin myndi hins vegar mótast af því að félagið sé nú komið í eigu sterkra fjárfesta með alþjóðlegan metnað og sé hluti af vaxandi flugsamsteypu sem þegar flytji fleiri farþega á ári en Icelandair. 
«Það hefur gengið vel undanfarna mánuði að hagræða í rekstrinum og það sem bíður okkar núna er fyrst og fremst að bæta þjónustu okkar við farþega, efla markaðsstarf okkar í útlöndum, þróa samstarfið við Sterling og halda áfram að skoða nýja áfangastaði,» sagði Birgir í tilkynningu félagsins. 
Birgir er kvæntur Helenu Lind Svansdóttur og eiga þau tvö börn.
