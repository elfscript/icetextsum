Eftir því sem höfuðborgarsvæðið stækkar og íbúum fjölgar eykst þörfin á því að hugsa um skipulag hennar í samhengi. Höfuðborgarsamtökin hafa nú hvatt til þess að þingmenn Reykjavíkur fáist til samstarfs við sveitarstjórnir á höfuðborgarsvæðinu um að sveitarfélögunum verði gert fært að taka yfir uppbyggingu, viðhald og rekstur stofnbrauta á svæðinu. Eins og fram kemur í fréttaskýringu Jóhannesar Tómassonar í Morgunblaðinu í gær er hér átt við þjóðvegi í þéttbýli, sem hafa verið lagðir og haldið við á ábyrgð og kostnað Vegagerðarinnar. 
Höfuðborgarsamtökin færa þau rök fyrir þessari hugmynd að hagræðing og sparnaður geti falist í sameiningu rekstrareininga og með samræmdu skipulagi, forgangsröðun og tímasetningu framkvæmda. Auk þess myndi minni fjarlægð milli þeirra sem taka ákvörðun og neytenda auka kostnaðarvitund og skilvirkni. 
Á þingi hafa kviknað umræður um það hvernig opinberum framlögum til vegaframkvæmda er skipt milli höfuðborgarsvæðisins og landsbyggðarinnar. Hefur verið gagnrýnt hversu lágt hlutfall hefur farið til höfuðborgarsvæðisins. Forráðamenn Höfuðborgarsamtakanna segja að íbúar á höfuðborgarsvæðinu muni ekki lengur líða að fá í sinn hlut minna en þriðjung framkvæmdafjár og jafnvel fimmtung eins og nú horfi. 
Ljóst er að taka þarf skipulag umferðarmála á höfuðborgarsvæðinu föstum tökum og búast má við miklum framkvæmdum þar á næstu áratugum. Margt hefur gerst gagnrýnivert í umferðarskipulagsmálum á undanförnum misserum og iðulega virðist vera að farnar séu leiðir, sem ekki eiga við í þéttbýli. Umfangsmikil umferðarmannvirki eru ekki reist til einnar nætur og erfitt er að leiðrétta mistök þegar milljörðum hefur verið varið til að framkvæma þau. Ný stofnun er vissulega ekkert töframeðal. Engu að síður er vert að skoða hugmyndir Höfuðborgarsamtakanna af fullri alvöru því að hugsunin að baki þeim er rétt. Það þarf líka að skipuleggja hvernig á að skipuleggja.
