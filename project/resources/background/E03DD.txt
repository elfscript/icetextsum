ÞÆR aðferðir sem notaðar eru til að meta örorku eru í skýrslu Tryggva Þórs Herbertssonar taldar ein af ástæðum þess að öryrkjum hefur fjölgað. Nýr læknisfræðilegur örorkumatsstaðall var tekinn upp 1999.
«Mat á örorku hefur tekið stakkaskiptum á undanförnum árum. Nýr örorkumatsstaðall hefur leitt til þess að einstaklingar sem áður voru á vinnumarkaði geta nú sótt um örorkulífeyri þrátt fyrir að starfsgeta þeirra hafi lítið sem ekkert skerst,» segir í skýrslunni. 
Stökkbreyting
Fram kemur að fjöldi umsókna um örorkumat hélst nokkuð stöðugur mestallan tíunda áratuginn eða rúmlega 900 umsóknir á ári en Tryggvi Þór benti á að frá árinu 2002 varð stökkbreyting. Árið 2003 fjölgaði umsóknum mjög þegar þær fóru úr 944 árið 2002 í 1.317 árið 2003 og í 1.622 umsóknir árið 2004. Tryggvi Þór setur fram þá kenningu að hluta þessarar fjölgunar megi skýra með auknu atvinnuleysi en sennilega sé skýringanna þó frekar að leita m.a. í breyttu bótaumhverfi í kjölfar öryrkjadómsins, þar sem skapast hafi fjárhagslegir hvatar fyrir öryrkja, sem eiga útivinnandi maka, að sækja um örorkumat og fá bætur. 
«Fjöldi umsókna um örorkumat varpar að einhverju leyti ljósi á þann fjölda einstaklinga sem sækist eftir því að komast á örorkubætur, óháð því hvort viðkomandi eru sannanlega öryrkjar eða hvort þeir reyna að nýta sér almannatryggingakerfið til að hverfa af vinnumarkaði,» segir í skýrslunni. «Ef hið síðara er raunin ætti synjunum og frávísunum að fjölga mjög á árunum 2003 og 2004, því afar ólíklegt er að örorkulíkur hafi breyst svo skyndilega að umsóknum fjölgi um tæp 40% á milli áranna 2002 og 2003 og um rúm 70% milli 2002 og 2004,» segir í niðurstöðum skýrslunnar. 
Einnig kemur fram að hlutfall synjana um örorkumat var um 10% í byrjun tíunda áratugarins en jókst síðan jafnt og þétt í um 20% árið 1998. «Með nýjum örorkumatsstaðli árið 1999 hrundi fjöldi synjana og árið 2004 var einungis um 7% umsókna synjað eða vísað frá. Greinilegt er að mun erfiðara er að synja umsóknum eftir að læknisfræðilegur örorkumatsstaðall var tekinn upp en þegar einnig var tekið tillit til starfsorku viðkomandi. Meginniðurstaðan er því sú að breytt fyrirkomulag örorkumats skýri hugsanlega að einhverju leyti af hverju öryrkjum hefur fjölgað.»
