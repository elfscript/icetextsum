Haldnir verða í Langholtskirkju í dag, sunnudag, tónleikar til minningar um Guðlaugu Björgu Pálsdóttur.
Tvö verk eru á efnisskránni: Frumflutt verður verkið «Psalmus 8» (Davíðssálmur 8) eftir Þórð Magnússon en verkið samdi hann að beiðni Minningarsjóðs Guðlaugar Bjargar. Þá verður flutt verkið Requiem (Sálumessa) eftir Hreiðar Inga Þorsteinsson en verkið samdi hann fyrir Langholtskirkju fyrir ári. 
Flytjendur eru Kór Langholtskirkju og Graduale Nobili en einsöngvarar eru Ísak Ríkharðsson og Jón Helgi Þórarinsson. Douglas A. Brotchie leikur á orgel, Eggert Pálsson á slagverk, Elísabet Waage á hörpu og Jón Helgi Þórarinsson á gítar, en stjórnandi er Jón Stefánsson. 
Tónleikarnir eru haldnir í tilefni þess að liðin eru tuttugu ár frá stofnun Minningarsjóðs Guðlaugar Bjargar Pálsdóttur, og einnig að hún hefði orðið fimmtug á síðasta ári. 
Guðlaug var sjúkraþjálfari og félagi í Kór Langholtskirkju en hún lést af slysförum í febrúar 1986. Stofnaði fjölskylda hennar minningarsjóð um hana síðar sama ár og hefur sjóðurinn það hlutverk að styrkja Kór Langholtskirkju til tónleikahalds og veita efnilegum söngnemum styrki til náms. 
Tónleikarnir hefjast kl. 17 og er aðgangur ókeypis.
