Samkvæmt nýrri bandarískri rannsókn er offita arfbundin og megrun hjálpar ekki til. Í Svenska Dagbladet er greint frá þessum niðurstöðum sem eru umdeildar í Bandaríkjunum en þær byggjast á tuttugu ára rannsóknum á matarvenjum apa. 
Vaxtarlagi stýrt af genum
Það getur reynst mörgum erfitt að megra sig og margir sem eru of feitir reyna það með því að hálfsvelta sig. Vaxtarlaginu er hins vegar stýrt af genunum og er í raun ekki hægt að hafa áhrif á það með megrun eða hreyfingu, að því er Barbara Hansen og félagar segja eftir rannsóknir á 300 öpum. Niðurstöðurnar eru umdeildar en hafa þó huggað marga sem eru of þungir. Aparnir í rannsókninni fóru í megrunarkúra þar sem hitaeiningainntaka á dag var minnkuð um 25-50%. Afleiðingarnar voru þyngdartap og bætt heilsa en þegar þeir fengu að byrja að borða eins og þeir vildu aftur þyngdust þeir mismikið. Innan rannsóknarinnar var einnig prófað að gefa öpunum nákvæmlega eins mat. Sumir urðu mjóir, aðrir þyngdust mismikið og sumir fengu sykursýki 2. 
Tilhneigingin til offitu var ekki háð því hversu mikið hver borðaði heldur er hún arfbundin, að sögn Hansen. Öðrum umhverfisþáttum en matnum var ekki stjórnað í rannsókninni. 
Kemur ekki á óvart
Claude Marcus, yfirlæknir hjá Karolinska sjúkrahúsinu í Stokkhólmi, er sérfræðingur í offitu barna og niðurstöðurnar koma honum ekki á óvart, að því er fram kemur í SvD. Hann segir að allir geti lést en fórnirnar og vanlíðanin sé mun meiri fyrir suma. Að hans mati gæti lyf gegn offitu verið til bóta því fyrir suma sé fitu- og þyngdartap ómögulegt án skurðaðgerðar eða lyfjameðferðar.
