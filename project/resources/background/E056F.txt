Eftir Einar Fal Ingólfsson veidar@mbl.is Stíf vestanáttin rótar upp yfirborði Hlíðarvatns í Selvogi; vindurinn rekur skýjabakkana á undan sér og stöku sólargeislar lýsa upp grænt vatnið. Þegar ég kem að þessu vinsæla veiðivatni við suðurströndina er einn veiðimaður í Kaldósnum og nokkrir við Réttarnefið. Í einum bílnum á stæðinu þar fyrir ofan sitja og hlýja sér þeir Ívar Bragason, þjónn og annar eigandi veitingastaðarins La Primavera, og Birnir Egilsson, kokkur á sama stað. Ívar er alvanur veiðimaður en Birnir nýtur leiðsagnar Ívars.
«Við erum búnir að fá fjórar í morgun,» segir Ívar þegar hann er spurður fregna. «Allar í Kaldósnum. Tvær tóku brúnar vínylpúpur, ein Krókinn og ein svartan Killer. Það er skítkalt, lofthitinn ekki nema fimm gráður en samt var fiskur að skvetta sér í yfirborðinu. Tímabilið er rétt að byrja en þetta lofar mjög góðu.» 
Hlíðarvatn er í sérstöku uppáhaldi hjá mörgum veiðimönnum, enda eitt gjöfulasta bleikjuvatn landsins. Vatnið er í eigu Strandarkirkju en nokkur veiðifélög deila stöngunum þrettán; segja má að barist sé um vorveiðidagana en vatnið er vel sótt allt sumarið. 
Ívar leggur til að við reynum fyrir okkur við Mosatanga. Við ökum út að Stakkavík, og göngum yfir á Mosatangann. Leiðin liggur yfir sker og hólma, og vaða þarf nokkra misdjúpa ála og rennur; sú dýpsta nær vel upp á bringu. Mosatanginn er alllangur klettarani sem vatnið kemur alveg að; þarna er fyrirtaks skjól og oft von á góðum bleikjum. Við setjumst þar niður í skjóli og Ívar og Birnir fá sér bita, enda búnir að veiða allan morguninn. 
Flottur fiskur
Þetta er fyrsta ferð Ívars í Hlíðarvatn á þessu vori. En hvað er svona heillandi við þetta vatn? 
«Þetta er paradísarvatn, rétt eins og Þingvallavatnið. Það er flottur fiskur hérna og umhverfið mjög sérstakt.» Ívar er félagi í veiðifélaginu Árbliki í Þorlákshöfn og segist hafa veitt í vatninu í tólf ár. En í Hlíðarvatni virðist maður sífellt vera að læra eitthvað nýtt. 
«Já, maður er endalaust að læra á þetta. Það er líka nauðsynlegt að vera duglegur að færa sig, því þótt maður sé í fiski á einum stað þarf líka að ganga um og prufa staði sem maður hefur ekki veitt áður. 
Þessi staður hér, Mosatanginn, er sérstaklega skemmtilegur. Ekki síst í vestanátt eins og núna. Nú er góð von á að hitta á bleikjuna hér.» 
Ívar ráðleggur Birni að fara að kasta; Krókurinn er undir og Birnir fer á nesið vestast við tangann. 
«Öfugt við það sem gerist í mörgum öðrum vötnum kemur fiskurinn hér upp að hlémegin. Það er okkur fluguveiðimönnum í vil, við komum flugunni þá vel út. Annars værum við í vandræðum í svona veðri.» 
En hvernig skyldi Ívar veiða Hlíðarvatnið. 
«Ég er alltaf með flotlínu og leik mér svolítið með tauminn. Nota mikið kúluhausa og nota tökuvara. Núna er ég með svona tvær stangarlengdir í taum; maður þarf að bíða í svolitla stund meðan flugurnar sökkva og áður en ég fer að draga. Ég missi allt samband við þetta ef ég er með sökklínur eða sökktauma.» 
Þá veiðir hann alltaf með dropper, eða tveimur flugum. 
«Það er mjög algengt að fá tvo fiska á í einu hér. Þegar einn er búinn að taka er eins og hinir æsist upp. Þeir sjá félagann á og púpuna dinglandi fyrir framan hann. Ég hef horft á það hérna hvernig einhver vitleysingur kemur og neglir hina fluguna.» 
Engin magnveiði
Ívar segist ekki tapa mörgum flugum í Hlíðarvatni, ekki í líkingu við það sem tapast í Þingvallavatni. Hann notar mikið púpur úr vínylefni með kúlu. 
«Ég nota þannig flugur mjög mikið. Sumir kalla þessar flugur Guðmann en það eru ýmis afbrigði af þessu og margir litir. Svo eru það flugurnar hans Gylfa Kristjánssonar, ég veiði mikið á Krókinn hér og víðar, og á Mýsluna í straumvatni.» 
Við horfum á Birni sem kastar af kappi út á dýpið. «Ég hef orðið var við ránbleikju hér,» segir Ívar og bendir út í rennuna meðfram Mosatanganum. 
Þú veiðir oft vel hérna. 
«Jájá,» segir hann rólega og brosir. «Ágætlega. Þetta er engin magnveiði en maður er sáttur við að fara heim með átta til tíu bleikjur eftir daginn. Þetta er frábær matfiskur. Allt sem passar á pönnuna er drepið og tekið heim. 
Veiðin fer mikið eftir veðrinu. Maður þarf mismikið að leita að fiskinum. Hann er hér allt sumarið - og það er mikið af honum - en hann tekur bara misvel. En ég er bara í vorveiðinni hérna. Þegar líður á sumarið er ég á Þingvöllum. 
Ég byrja að veiða í straumvatni þriðja júní, þá fer ég í Laxá í Mývatnssveit ásamt félögum mínum. Ætli við séum ekki búnir að vera þar í fjórtán ár - það fer að styttast í þetta núna,» segir hann og ljómar upp. 
«Svo fer ég dálítið í sjóbleikju og er aðeins að laumast í laxinn. Þótt maður hafi ekki efni á því þá tími ég ekki að sleppa því. Ég er alltaf í Hofsá á haustin, það er algjör draumur. Svo fer ég í Grímsá. Það dettur alltaf eitthvað inn.» Þetta er talsvert mikil veiði, er það ekki? 
«Ég hugsa að þetta séu svona 30 veiðidagar. Það er ansi mikið fyrir mann sem vinnur mikið og á fjölskyldu - en konan er mjög umburðarlynd.» 
Að missa líka
Nú kallar Birnir, hann er búinn að setja í fisk og Ívar sprettur á fætur og samgleðst félaganum. Birnir er aðstoðaður við að háfa fiskinn, sem reynist 52 cm löng en mjóslegin bleikja. Hún er særð djúpu sári á kviðnum, það gæti verið eftir sel eða fugl með oddhvassan gogg. 
Ívar hefur setið nógu lengi. Hann veður út í skjóli af klettunum og byrjar að kasta. Hann kastar langt og hefur ekki augun af grænum tökuvaranum meðan hann dregur lúshægt inn. Hann verður fljótlega var við fisk og nær að festa í einum. Skömmu síðar er falleg eins og hálfs punds bleikja komin á land. «Þær eru mjög vel haldnar eftir veturinn,» segir hann. 
Ég veð út og reyni við bleikjuna á sama stað. Örlítil mótstaða í köldu vatninu merkir áhuga hjá fiski, ég næ að setja í tvær en festi í hvorugri. 
«Ertu ekki með Krókinn sem dropper?» spyr Ívar. «Prófaðu að setja Mýsluna fremst á tauminn.» 
Það er ekki galin hugmynd, því eitt sinn dró ég nokkrar bleikjur í röð á Mýslu við Réttarnefið. 
Og það virkar; í þriðja kasti festi ég í vænni bleikju sem tekur vel á en er landað skömmu síðar. Hún tók Krókinn. Og það gerðu einnig tvær bleikjur sem Ívar og Birnir tóku örskömmu síðar. Birnir landar sinni er fiskurinn lekur af hjá Ívari, í þann mund sem hann er að færa hana í háfinn. «Það er gaman að þessu,» segir hann og hlær, sáttur við viðureignina. «Maður verður að missa þær líka.» 
En það er nóg af fiski í víkinni við Mosatangann, og nú kemur tígulegur himbrimi siglandi, eins og því til staðfestingar. Þeir félagar eru ekki á þeim buxunum að hætta meðan fiskurinn vill taka.
