Óperukór Hafnarfjarðar flutti tónlist eftir ýmis tónskáld undir stjórn Elínar Óskar Óskarsdóttur. Einsöngvarar: Ólafur Kjartan Sigurðarson, Stefán Helgi Stefánsson, Margrét Grétarsdóttir, Stefán Arngrímsson, Svana Berglind Karlsdóttir, Hörn Hrafnsdóttir og Elín Ósk Óskarsdóttir. Píanóleikari: Peter Maté. Einnig lék Hólmfríður Sigurðardóttir á píanó í einu atriði. Sunnudagur 17. apríl.
ÍSLAND hefur ekki aðeins verið mært af myndlistarmönnum, heldur einnig af tónskáldum. Í Hafnarborg má líta Íslandsmyndir danskra og íslenskra myndlistarmanna í 150 ár og á tónleikum þar á sunnudagskvöldið var flutt atriði úr hinni frægu Alþingiskantötu Páls Ísólfssonar, Rís Íslandsfáni. Þar var á ferðinni Óperukór Hafnarfjarðar, sem fagnar fimm ára afmæli sínu um þessar mundir. Voldugur söngurinn var sérlega kraftmikill og var ekki laust við að maður fylltist þjóðernistilfinningu með allar þessar fallegu landslagsmyndir á veggjunum, sem eins og sköpuðu ramma utan um sönginn.
Margt á efnisskránni var prýðilega sungið af kórnum. Fyrirlátið mér faðirinn sæti úr Galdralofti Jóns Ásgeirssonar var ákaflega fallegt, einnig Patria opressa úr Macbeth eftir Verdi og Regina Coeli úr Cavaleria Rusticana eftir Mascagni. Ýmislegt annað var ekki eins gott, Hermannakórinn úr Il Trovatore eftir Verdi var óhreinn og er sömu sögu að segja um Nornakórinn úr Macbeth sem var heldur ónákvæmur. Almennt talað virtist veikleiki kórsins fyrst og fremst felast í lágværum söng, því sterkir kaflar hljómuðu yfirleitt vel. 
Nokkrir einsöngvarar komu fram á tónleikunum; Elín Ósk Óskarsdóttir söng t.d. atriði úr Macbeth og gerði það ágætlega. Ólafur Kjartan Sigurðarson, aðaleinsöngvari kvöldsins, var líka öruggur á sínu, en dálítið öfgakenndur. Fínleg blæbrigði voru takmörkuð, söngurinn virkaði einsleitur og varð það þreytandi er á leið. Áhrifaríkast var «Perfidi» úr Macbeth, en þar var ofsinn í túlkuninni mest sannfærandi. 
Frammistaða annarra einsöngvara var misáhugaverð; athyglisverðastur var Stefán Arngrímsson, en hann er með fallega, djúpa rödd þótt söngurinn sjálfur hafi verið full stirður. 
Píanóleikarinn Peter Maté stóð sig með sóma, þrátt fyrir að heyrast hefði mátt meira í honum á köflum. Ef píanó á að vera í hlutverki heillar hljómsveitar duga engin vettlingatök. 
Á tónleikunum gekk ljósmyndari fram og aftur til að taka myndir af kórnum og einsöngvurunum í allskonar stellingum. Fleiri fundu sig knúna til að gera hið sama og miðað við hve margar myndir voru teknar hefði mátt ætla að um heimsviðburð hefði verið að ræða. Þetta var býsna þreytandi og átti maður bágt með að skilja afhverju aðalljósmyndarinn gat ekki bara setið kyrr á fremsta bekk og tekið myndir sínar þar. 
Jónas Sen
