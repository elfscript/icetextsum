FRAMTÍÐIN liggur í því að geta ferðast án tungumálahindrana að sögn Guðrúnar Magnúsdóttir, sem á og rekur hugbúnaðarfyrirtækið ESTeam AB í Svíþjóð sem sérhæfir sig í sjálfvirkum þýðingarlausnum fyrir fyrirtæki og stofnanir. Fyrirtækið hefur þróað svokallaðan ESTeam Translator hugbúnað, sem er stafrænn þýðingarbúnaður fyrir fjölmörg tungumál. Evrópusambandið (ESB) notar búnaðinn við þýðingar og hann var sömuleiðis fyrsti þýðingarbúnaðurinn sem skipuleggjendur Ólympíuleikanna (ÓL) hafa notað, en hann var notaður í fyrsta sinn á ÓL í Aþenu í fyrra. Kínverjar ætla að nýta sér tæknina fyrir ÓL í Peking árið 2008, sem þeir kalla fyrstu stafrænu leikana.
«Það sem þeir eru að reyna að gera er að búa til svokallaðan upplýsingarmiðlunarhugbúnað til að þjóna ferðamönnunum sem koma á Ólympíuleikana,» segir Guðrún og bætir því við ESTeam AB sé tæknilega það fremsta í heimi þegar kemur að þýðingartæknihugbúnaði. Hún segir Kínverja sjá um alla vinnu en fyrirtækið sé í hlutverki ráðgjafa. Ekki sé því um formlega samvinnu að ræða að svo stöddu en það sé þó takmarkið. 
Auðveld og þægileg tjáskipti
Hugmyndin fyrir ÓL í Peking er sú að sögn Guðrúnar að allir ferðamenn sem komi til Kína geti gert sig skiljanlega og skilið það sem fyrir augu og eyru ber með hjálp ESTeam Translator hugbúnaðarins, enda ljóst að fjölmargir gestir ÓL sem komi hvaðanæva að munu þurfa á túlk eða þýðingarbúnaði að halda. 
Hún segir Kínverjana vonast til þess að tæknin verði komin á það stig að hugbúnaðinum verði hægt að koma fyrir í handhægum búnaði t.d. í lófatölvu. Síðan verði hægt að tala í tölvuna á sínu eigin tungumáli og sjái hugbúnaðurinn svo um að þýða á viðkomandi tungumál, í þessu tilfelli kínversku, með stafrænu talmáli þannig að tölvan verði í bókstaflegum skilningi í hlutverki túlks. Þannig verði hægt að eiga samskipti við fólk með ólík tungumál án mikillar fyrirhafnar. 
«Kostirnir við þetta eru að við ferðumst þægilega og getum gert það sem okkur langar til,» segir Guðrún og bætir því við að mönnum líði betur þegar þeir geta ferðast án tungumálahindrana. Hún segir búnaðinn geta þýtt yfir 20 tungumál eins og stendur. 
Hvað tungumálið varðar þá bendir Guðrún á að tungumál sé afar flókið fyrirbæri og ekki einhlítt fyrir tölvu að skilja talmál fólks, enda fólk misvel skiljanlegt þegar það talar. Það sé því erfitt að koma því í framkvæmd að tölvan verði bókstaflega í hlutverki túlks. 
Hún segir tæknina eins og Kínverjar sjái hana fyrir sér muni koma til með að vera innan fárra ára. Hinsvegar telur hún að tíminn sé of naumur að það náist með ofangreindum hætti fyrir ÓL 2008. Þar verði þó að finna upplýsingabanka víða fyrir ferðamenn sem notist við þýðingarhugbúnað ESTeam.
