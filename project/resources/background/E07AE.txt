Hárgreiðslustofan Salon Veh hannar íslenskar línur tvisvar á ári, bæði fyrir vor og haust, og hefur nýverið sent út nýjustu vorlínuna til erlendra fagblaða. Morgunblaðið fékk að skoða þessar myndir sem gefa góða hugmynd um hvernig hártískan er að þróast.
Teymi Salon Veh var í þetta sinn Birgir Örn Birgisson og Alda Lárusdóttir ásamt eiganda stofunnar, Elsu Haraldsdóttur. 
Myndirnar tala sínu máli en í nýju vorlínunni er áherslan í klippingu hjá Bigga á hnakkasvæðið með léttum styttum en með frjálsa lengd í útlínu. Toppurinn er þungur en samt klipptur í styttur. Hjá Öldu er áhersla á hreyfingu og misstórar og óreglulegar krullur með slétta fleti á milli. 
Fagfólk kom að allri vinnu í kringum myndirnar en María Guðmundsdóttir var ljósmyndari, Edda Guðmundsdóttir frá New York var stílisti og Maríanna Pálsdóttir sá um förðun.
