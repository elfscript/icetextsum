Ásmundur Jónsson, sem fyrir hartnær tuttugu árum skrifaði undir að «góður smekkur» og «sparnaður» væru höfuðóvinir sköpunar og vellíðunar, var fyrir skemmstu sæmdur Fálkaorðunni fyrir framlag sitt til íslenskrar menningar. Staðhæfingin var a.m.k. númer eitt í stofnskrá plötuútgáfunnar Smekkleysu s.m. hf., sem hann stofnaði ásamt fleirum. Næst á eftir kom fyrirheit um að í baráttunni gegn góðum smekk og sparnaði myndi fyrirtækið beita öllum hugsanlegum og óhugsandi aðferðum, þ.á m. innrætingu, upprætingu og smekklausum auglýsingum. Í viðtali Árna Matthíassonar við Ásmund í Tímaritinu í dag virðist sem innrætingin og upprætingin hafi farið ósköp friðsamlega fram og fátt bendir til að smekklausar auglýsingar hafi átt mestan þátt í að margir fóru í æ ríkari mæli að gefa gaum öðruvísi tónlist en þeirri sem samræmdist viðteknum hugmyndum um góðan smekk. Útvarpsþættirnir Áfangar, sem Ásmundur hélt úti við annan mann í mörg ár, höfðu sitt að segja og nutu vaxandi vinsælda þrátt fyrir að hafa framandlega tónlist í hávegum «...svo framandlega reyndar að á stundum var eins og maður væri að hlusta á útsendingu utan úr geimnum», rifjar Árni upp. Síðan leiddi eitt af öðru, tónlistarskrif í Morgunblaðið, vinna í plötubúðum, þátttaka í Jazzvakningu og loks plötuútgáfa, sem byggðist í fyrstu aðallega á tónlistarmönnum og hljómsveitum, sem þóttu á jaðrinum; Purrkurinn, Sykurmolarnir með Björk innanborðs, síðar Sigur Rós og margar fleiri. Auk þess hefur Ásmundur lagt sitt á vogarskálarnar til að stuðla að framgangi íslenskra tónlistarmanna erlendis. Sumir þeirra flytja framandlega tónlist, syngja jafnvel á íslensku, og mörgum kann ennþá að þykja þeir hljóma eins og utan úr geimnum. Með tíð og tíma, innrætingu og upprætingu er ekki ólíklegt að smekkurinn breytist, enda sýnt að þessháttar tónlist getur líka verið framlag til íslenskrar menningar og þá vildu allir Lilju kveðið hafa.
