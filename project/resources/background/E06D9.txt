Berist fuglaflensa með farfuglum hingað til lands er alls óvíst að alifuglar smitist af henni. Góðar varnir eru á stærstu búunum og viðbragðsáætlun hefur verið smíðuð. Sunna Ósk Logadóttir kynnti sér smithættuna og komst að því að sérfræðingar telja ólíklegt að menn smitist af fuglaskít eða frá gæludýrum sem hafa átt við fuglshræ. Hins vegar er allur varinn góður og þeir sem mest umgangast alifugla þurfa að vera vel með á nótunum.
Fregnir af fuglum sýktum af fuglaflensu í nágrannalöndum okkar virðast hafa fært sjúkdóminn margfalt nær okkur en áður á örskotsstund. Sú er einnig raunin. Sérfræðingar meta það sem svo að hættan sé aukin hér landi því farfuglar þeir sem hugsanlega gætu borið veiruna hingað til lands koma t.d. frá Bretlandi. Og kuldakast á meginlandi Evrópu í þessari viku gæti orðið til þess að fuglaflensa berist til Bretlands. Gerist það aukast líkur á að sýktir farfuglar fljúgi hingað til lands í vor. Dragi hins vegar úr kuldanum er líklegt að fuglanir snúi við fyrsta tækifæri aftur til fyrri heimkynna sinna án þess að eiga viðkomu í Bretlandi. Haft er eftir sérfræðingi í farfuglafræðum í The Times í gær að kuldakast sem þessu gæti ollið hafi ekki komið síðan veturinn 1995-96. Þó sé enn of snemmt að varpa öndinni léttar. 
Svanastofninn í Bretlandi er heimakær og margir fuglar eru merktir. Aðeins einn breskur og merktur svanur hefur fundist í Frakklandi undanfarin ár samkvæmt frétt Times . Hluti svanastofnsins yfirgefur hins vegar Bretlandseyjar á vorin og flýgur til varpstöðva sinna á Íslandi, Grænlandi og í Norður-Rússlandi. Þetta er m.a. sú leið sem veiran getur borist hingað til lands. En hvað svo? 
600 sýni á næstu mánuðum
Öll sýni sem tekin hafa verið úr villtum fuglum hér á landi hafa verið ósýkt af fuglaflensuveirunni en enn sem komið er smitast hún ekki á milli manna. Frá því í nóvember hefur embætti yfirdýralæknis tekið 30 sýni úr villtum fuglum (úr öndum, svönum og gæsum á höfuðborgarsvæðinu) og 100 sýni úr alifuglum þar sem leitað er að inflúensuveirunni H5N1. Niðurstaða hefur komið úr 28 sýnum og er hún í öllum tilvikum neikvæð. Enn á eftir að fá niðurstöður úr sýnum úr alifuglum. Tekin eru bæði blóðsýni og saursýni úr lifandi fuglum. Á næstu mánuðum verða tekin í það minnsta 600 sýni úr alifuglum og villtum fuglum víðs vegar um landið í samvinnu við Náttúrufræðistofnun. Lögð er áhersla á að veiran greinist strax við komuna til landsins. Embætti yfirdýralæknis hefur fengið tíu milljónir króna aukalega vegna fuglaflensunnar sem m.a. verða nýttar til sýnatökunnar. 
Eitt stærsta vandamálið í dag er að ekki er hægt að rannsaka sýni hér á landi heldur þarf að senda þau til Bretlands. Mikil áhersla er lögð á það af hálfu embættis yfirdýralæknis að þeirri aðstöðu verði komið upp sem fyrst. Hægt er að fá niðurstöðu úr sýni á innan við tveimur dögum þurfi að senda það til Bretlands en sá viðbragðstími er þó óviðunandi. 
Undir þessa gagnrýni tekur Sigurður Ingvarsson, forstöðumaður Tilraunastöðvar Háskóla Íslands í meinafræði á Keldum. Hann segir málið lítið hafa þokast. Hvorki hafi fengist vilyrði fyrir fjármagni né tímaáætlun varðandi uppbyggingu slíkrar aðstöðu en sótt er um féð til menntamálaráðuneytis. «Það er mitt mat að það sé mjög æskilegt að við gerum þetta hér sjálf,» segir Sigurður og bendir á að þekkingin sé hér þegar til staðar. Æskilegt sé að hafa möguleika á að fá niðurstöður rannsókna sem fyrst því mikið geti legið við. «Við erum enn í þeirri aðstöðu að geta sent sýni úr landi til rannsóknar en við vitum ekki hvernig framtíðin er. Það mæðir mikið á erlendum rannsóknarstofum núna og það er ekki víst að við fáum neinn forgang þar.» 
Bæði vantar krufningarstofu og betri og öruggari rannsóknarstofu. Sigurður segir Keldur hafa skoðað ýmsar útfærslur á aðstöðu. Verði ný krufningarstofa og öryggisrannsóknarstofa byggð mun það kosta um 85 milljónir króna og gæti tekið 12-14 mánuði. Hins vegar séu aðrar leiðir færar. Hægt sé að koma upp bráðabirgðarannsóknarstofu fyrir krufningar á tveimur mánuðum fyrir um 22 milljónir króna. Þá er hægt að kaupa tilbúnar rannsóknarstofur erlendis frá sem myndu kosta um 100 milljónir króna sem hægt væri að setja upp á skömmum tíma. Í fjórða lagi er hægt að kaupa færanlegar rannsóknastofur, t.d. bíla eða tengivagna sem eru innréttaðir sem rannsóknarstofur. 
En hverjar eru líkurnar á því að smitast og hvernig smitast veiran milli dýra og hugsanlega í menn? 
«Fuglaflensan af völdum H5N1 er fyrst og fremst fuglasjúkdómur, ekki mannasjúkdómur,» segir Jarle Reiersen, dýralæknir alifuglasjúkdóma, en veiran getur smitast með fuglaskít og öðrum líkamsvessum. Þar sem alifuglar eiga það til að narta í skítinn getur veiran smitast hratt á milli fugla. «Innan hópsins getur þetta tekið nokkrar klukkustundir,» segir Jarle en smithraðinn fer eftir meinvirkni veirunnar. Hann segir önnur dýr vissulega geta smitast en þar sem veirumagnið sem þau framleiða sé óverulegt er lítil hætta á ferðum og lítil hætta á að þau beri veiruna í menn. 
«Rándýr eins og hundar og kettir eru með mjög sterka vörn í magasýrum. Rándýr éta hrátt og rotið eins og sagt er og hafa því miklu meiri mótstöðu fyrir veirum.» Hann segir því ástæðulaust að hafa áhyggjur af gæludýrunum séu þau að japla á fuglshræi úti í garði. 
Halldór Runólfsson yfirdýralæknir segir ekki hafa komið dæmi um að önnur dýr, t.d. kýr, kindur eða hross, hafi veikst af veirunni. «Það eru engar vísbendingar um það, í það minnsta ekki á meðan veiran er enn óstökkbreytt. En svo vita menn ekkert í hvaða átt hún getur farið.» 
Jarle bendir á að ólíklegt sé að fólk smitist við snertingu við fuglaskít. «Okkar mat er að fuglaskítur sé ekki mjög hættulegur fyrir fólk.» Engin dæmi eru um að fólk hafi smitast með þeim hætti. Þeir sem smitast hafa af fuglaflensu í heiminum eigi það sameiginlegt að hafa verið í miklu návígi við sýkta fugla. 
Miklar kröfur séu gerðar um hreinlæti á alifuglabúum hér sem ættu að varna því að sýktur farfuglaskítur berist inn í eldishúsin. Jarle segir því alls óvíst að fuglaflensa berist í alifugla þó að hún komi hingað til lands með farfuglum. 
Sala á kjöti ekki minnkað
Sala á alifuglakjöti hefur ekki dregist saman að sögn Matthíasar H. Guðmundssonar, formanns Félags kjúklingabænda. Hins vegar segir hann bændur óttast að það komi til með að gerast, sérstaklega nú þegar sjúkdómurinn hefur greinst í nágrannalöndunum. Því sé afar mikilvægt að réttum upplýsingum sé komið á framfæri við almenning um sýkingarhættu og viðbrögð. 
Hann ítrekar að smitvarnir á kjúklingabúum séu almennt mjög góðar og hafi m.a. vakið athygli erlendis. Hann segir bændur mjög vel með á nótunum og síaukin áhersla sé lögð á hreinlæti. «Við erum miklu betur sett en margar aðrar þjóðir,» segir Matthías um hættu á fuglaflensusmiti í íslenska alifugla. Hann segist telja mjög litlar líkur á að alifuglar á Íslandi smitist yfir höfuð af fuglaflensunni. «Aðbúnaður í okkar húsum er mjög góður. En við leggjum þó auðvitað áherslu á að fara vel yfir okkar verklagsreglur, tryggja að húsin séu held og að reyna að verja okkur fyrir flensunni eins og kostur er.» 
Hvernig lífi lifir H5N1?
HIN ALRÆMDA veira sem veldur fuglaflensu (H5N1) og getur borist í menn við náið samneyti við dýrin, þolir vel kulda og getur lifað lengi í vef, saur og vatni við ákveðnar aðstæður. Smitleiðir eru einkum gegnum saur og slím úr öndunarfærum.
Fuglaflensuveirur þola t.d. illa hita og geispa golunni eftir 30 mínútur í 60°C hita eða eftir þrjá klukkutíma í 56°C hita. Veiran þolir því ekki suðu eða steikingu. Þá þolir hún ekki súrt sýrustig. 
H5N1 getur þó lifað lengi sé hitastigið rétt. Hún lifir í 35 daga við 4°C hita en í 37°C lifir hún í 5-6 daga. Skiptir þá engu máli hvort það er í skít, hræi eða umhverfinu. 
Hvernig hitastigið verður hér á landi í vor og næsta sumar gæti því haft áhrif á útbreiðslu veirunnar frá farfuglum. Þá hafa umhverfisáhrif, t.d. frost og þíða, þau áhrif að veiran veikist og drepst. 
Einangrun, aflífun, urðun og sótthreinsun
HALLDÓR Runólfsson yfirdýralæknir svarar því játandi þegar hann er spurður hvort við séum nú þegar vel undirbúin til að takast á við fuglaflensu í alifuglum á Íslandi. «Við ráðum ekkert við það hvað gerist í villtum fuglum en það sem við ráðum við er að koma í veg fyrir að þetta fari inn í alifuglahúsin. Vegna baráttu við salmonellu og kamfylobakter er búið að vinna gífurlega mikla vinnu á kjúklingabúum til að koma í veg fyrir smit. Þessar varnir eiga eftir að gagnast í baráttunni við fuglaflensu.»
Komi upp grunur eða staðfesting á fuglaflensu í alifuglabúum hér á landi fer af stað viðbragðsáætlun sem vinnuhópur á vegum Landbúnaðarstofnunar hefur að undanförnu unnið að. Rætt hefur verið um að æfa áætlunina hér á landi á þessu ári. Í þessari áætlun eru héraðsdýralæknar lykilpersónur að sögn Auðar Lilju Arnþórsdóttur, sóttvarnadýralæknis hjá Landbúnaðarstofnun, sem hefur undanfarið kynnt áætlunina ásamt öðrum dýralæknum hjá Landbúnaðarstofnun, fyrir dýralæknum víða um land sem og alifuglabændum. 
Komi upp grunur eða staðfesting á flensu á búinu eru fyrstu viðbrögðin þau að tilkynna öllum nauðsynlegum aðilum um atvikið og að hindra smitdreifingu eins og mögulegt er með því að loka búið af, takmarka umferð til og frá því og að safna faraldsfræðilegum upplýsingum í tengslum við umgang milli búsins og annarra svæða. 
Þegar þetta er yfirstaðið og búið er að tryggja að smit geti ekki borist út af svæðinu er tekin ákvörðun um aflífun fuglanna. Sú leið verður líklega farin að flytja fuglana í sérútbúna gáma þar sem þeir eru aflífaðir með koltvísýringi. Slíkir gámar eru hins vegar ekki til hér á landi eins og er en óskað hefur verið eftir því að þeir verði keyptir. Kostnaður við slíkan gám er um ein milljón króna. 
Þegar búið er að aflífa fuglana þarf að urða þá. Engin hætta er á að fuglaflensuveiran lifi lengi í jarðvegi, líkt og t.d. miltisbrandur, að sögn Auðar Lilju. 
Að lokum þarf að þrífa og sótthreinsa húsin. Eftir það eru húsin tekin út af fulltrúa Landbúnaðarstofnunar og að þeirri úttekt lokinni þurfa að líða í það minnsta þrjár vikur áður en má setja fugla aftur í húsin. 
Fuglaflensa á alifuglabúi
UPP kemur grunur eða staðfesting á fuglaflensu á alifuglabúi á Íslandi.
Fyrstu viðbrögð eru: 
*Allir fuglar á viðkomandi búi eru drepnir. 
*Hræjum, undirburði, áburði og því um líku er fargað. 
*Nákvæm þrif og sótthreinsun. 
*Bannsvæði og eftirlitssvæði eru ákvörðuð og reglur um þær settar. 
*Nákvæmar faraldsfræðilegar rannsóknir eru framkvæmdar, þar sem reynt er að rekja smituppruna og hugsanlegt smit á önnur bú. 
*Eftirlit er viðhaft á bann- og eftirlitssvæðum. 
*Endurnýjun alifugla má ekki fara fram fyrr en eftir að lágmarki 21 dagur er liðinn eftir fullnægjandi þrif og sótthreinsun. 
sunna@mbl.is
