Að minnsta kosti 50 manns létu lífið og um 150 særðust þegar sjálfsmorðsárás var gerð nálægt hópi umsækjenda um störf í írösku lögreglunni í Kúrdaborginni Arbul í norðurhluta Íraks í gær.
Hreyfing herskárra súnní-araba, Ansar al-Sunnah, lýsti sprengjuárásinni á hendur sér og sagði að hún hefði verið gerð til að hefna samstarfs Kúrda við Bandaríkjaher. 
Tólf aðrir féllu í nokkrum árásum í Bagdad og bæjum norðan við írösku höfuðborgina. 
Sprengjutilræðið í Arbil var mannskæðasta árás uppreisnarmanna í Írak frá 28. febrúar þegar 125 manns biðu bana í bílsprengjuárás sem beindist að nýliðum í íraska hernum og lögreglunni fyrir utan heilsugæslustöð í borginni Hillah, sunnan við Bagdad. 
Fréttir um sprengjutilræðið í gær voru óljósar. Haft var eftir lögreglumanni að tilræðismaðurinn hefði gert árásina við byggingu þar sem verið var að skrá nýliða í lögregluna. Óstaðfestar fregnir hermdu hins vegar að maðurinn hefði ekið bíl hlöðnum sprengiefni og sprengt hann í loft upp. 
Í byggingunni var einnig skrifstofa Lýðræðisflokks Kúrdistans, annars af helstu stjórnmálaflokkum Kúrda í Norður-Írak. 
Að minnsta kosti sjö bílar eyðilögðust í sprengingunni og nálægar byggingar skemmdust. 
Uppreisnarmenn hafa hert árásir sínar frá því að Ibrahim Jaafari, forsætisráðherra Íraks, tilkynnti 28. apríl að samkomulag hefði náðst um flest ráðherraembætti nýrrar ríkisstjórnar. Yfir 200 manns hafa látið lífið í árásunum á tæpri viku. 
Frændi Saddams handtekinn
Skýrt var frá því í gær að íraskar öryggissveitir hefðu handtekið Ayman Sabawi, son eins af hálfbræðrum Saddam Husseins, fyrrverandi forseta Íraks, í aðgerðum gegn uppreisnarmönnum í nágrenni borgarinnar Tirkit. Nokkrir uppreisnarmenn til viðbótar voru handsamaðir í aðgerðunum auk þess sem sprengiefni var gert upptækt. 
Ayman Sabawi er sagður hafa gegnt mikilvægu hlutverki við fjármögnun hryðjuverkastarfsemi í Írak. Hann er sonur Sabawi Ibrahim al-Hassans, hálfbróður Saddams sem var ráðgjafi forsetans fyrir innrásina í landið. Al-Hassan var handsamaður 26. febrúar sl. 
Ennfremur var tilkynnt í gær að samkomulag hefði náðst milli stjórnarflokkanna og stjórnarandstöðunnar í Danmörku um að framlengja veru danskra hermanna í Írak um sjö mánuði, eða til 1. febrúar á næsta ári. 530 danskir hermenn eru við störf í borginni Basra í suðurhluta Íraks.
