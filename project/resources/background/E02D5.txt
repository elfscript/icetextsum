* PÉTUR Hafliði Marteinsson og félagar í Hammarby eru efstir í sænsku úrvalsdeildinni í knattspyrnu eftir markalaust jafntefli við Kalmar í gærkvöld. Pétur lék allan leikinn með Stokkhólmsliðinu.
* GUNNAR Heiðar Þorvaldsson lék síðustu 8 mínúturnar með Halmstad sem vann Djurgården , 3:1. Kári Árnason var í liði Djurgården en fór af velli á 77. mínútu. Sölvi Geir Ottesen lék ekki með Djurgården vegna meiðsla. 
* STEFÁN Þ. Þórðarson lék allan leikinn með Norrköping sem vann Öster , 2:1, á útivelli í fyrstu umferð sænsku 1. deildarinnar í knattspyrnu. Guðmundur Viðar Mete var ekki í liði Norrköping . 
* HANNES Þ. Sigurðsson lék allan leikinn með Viking sem tapaði, 2:1, fyrir Fredrikstad á útivelli í norsku úrvalsdeildinni í knattspyrnu í gær. 
* EMIL Hallfreðsson og Ólafur Ingi Skúlason léku allan leikinn með varaliðum Tottenham og Arsenal þegar þau mættust í gærkvöld. Emil sem vinstri bakvörður og Ólafur Ingi sem miðjumaður. Tottenham vann, 4:3, í líflegum leik en Arsenal gerði eitt marka sinna úr vítaspyrnu eftir að Emil handlék boltann í eigin vítateig. 
* ÓLAFUR Már Sigurðsson , kylfingur, sem nýverið gekk í raðir Golfklúbbs Reykjavíkur eftir að hafa leikið fyrir hönd Keilis í mörg ár, tekur þátt á EPD-móti í Þýskalandi ásamt Brynjari Geirssyni úr GKG . Ólafur lék á einu höggi undir pari í gær eða 71 höggi en Brynjar lék illa og var á 84 höggum. EPD-mótaröðin er átta ára gömul og er ætluð þeim kylfingum sem leika ekki á Áskorendamótaröðinni en vilja öðlast meiri keppnisreynslu gegn atvinnumönnum víðsvegar úr Evrópu . 
* LANCE Armstrong, einn sigursælasti hjólreiðakappi sögunnar, tilkynnti í gær að hann myndi hætta keppni að loknum Frakklandshjólreiðunum, Tour de France, í sumar. Armstrong , sem er 33 ára, hefur unnið þá keppni sex sinnum, oftar en nokkur annar, á 14 ára ferli sínum. Hann sigraðist á krabbameini í eista áður en hann vann fyrsta sigur sinn í Frakklandi árið 1999. 
* SEPP Blatter forseti Alþjóðaknattspyrnusambandsins, FIFA, sagði við þýska fréttastofu að hann myndi gefa kost á sér í forsetakjöri árið 2007 að því gefnu að hann haldi heilsu. Blatter tók við sem forseti FIFA árið 1998. Hann er 69 ára gamall Svisslendingur og segir að það sé markmiðið að halda áfram í embættinu fram til 2011. 
* BOSTON Celtic tryggði sér sigur í Atlantshafsriðli NBA-deildarinnar í gær með því að leggja Toronto Raptors að velli 103:98. Þetta er í fyrsta sinn frá því að Larry Bird hætti að leika með Celtic árið 1992 sem liðið sigrar í Atlantshafsriðlinum.
