AUKIÐ samstarf Fjármálaeftirlitsins við sambærilegar stofnanir erlendis mun koma íslenskum bönkum til góða. Þetta er mat forsvarsmanna Kaupþings banka og Íslandsbanka og fagna þeir auknu samstarfi á þessu sviði.
Í Morgunblaðinu í gær kom fram að Fjármálaeftirlitið hyggur á vettvangseftirlit í dótturfélögum íslenskra banka, enda sé eftirlit með alþjóðlegri starfsemi stóru bankanna eitt af stærri verkefnum þess. 
Meira samstarf af hinu góða
Hreiðar Már Sigurðsson, forstjóri Kaupþings banka, segir að Kaupþing starfi undir eftirliti 10 fjármálaeftirlita í jafnmörgum löndum. «Samstarfið við eftirlitin hefur verið mjög gott á öllum mörkuðunum. Við höfum talið mikilvægt að þau samræmdu störf sín og fagnað auknu samstarfi þeirra. Íslenska fjármálaeftirlitið hefur eftirlit með okkur á samstæðugrunni og hefur haft samstarf við önnur eftirlit þar sem við störfum. Við teljum að meira samstarf og aukin fagmennska fjármálaeftirlitanna sé einungis af hinu góða fyrir starfsemi okkar og sé til þess fallið að auka tiltrú og traust á fjármálamarkaði,» segir Hreiðar Már. 
Gott að reglur séu skýrar
Jón Diðrik Jónsson, framkvæmdastjóri fjárfestinga- og alþjóðasviðs Íslandsbanka, segir eðlilegt að íslenska fjármálaeftirlitið starfi yfir landamæri. «Hvað starfsemi okkar erlendis varðar, þá er það á ábyrgð norska fjármálaeftirlitsins að fylgjast með starfsemi okkar þar í landi en íslenska fjármálaeftirlitinu ber að hafa yfirsýn yfir starfsemi íslenskra fyrirtækja, hvar svo sem þau starfa á Norðurlöndunum. Það er af hinu góða að reglur séu skýrar og að eftirlitið sé gegnsætt.» 
Jón segir eðlilegt að fjármálaeftirlitið fylgi í kjölfar útrásar fyrirtækjanna, sem hafi verið hröð síðustu misseri. Hann telur að aukið eftirlit hafi engin áhrif á frekari útrás íslenskra fyrirtækja. «Það mun ekki hafa hamlandi áhrif. Þvert á móti tel ég að aukið samstarf íslenska fjármálaeftirlitsins við fjármálaeftirlit annarra landa skýri leikreglurnar og komi fyrirtækjum til góða, veiti aðhald og ýti þannig undir traust á íslenskum fyrirtækjum,» segir Jón.
