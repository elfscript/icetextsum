Framsóknarmenn á Akureyri! Elvar Árni Lund er ungur framsóknarmaður sem gefur kost á sér í fyrsta sæti listans fyrir bæjarstjórnarkosningarnar í vor. Elvar er kjarkmikill baráttumaður sem hefur mikla reynslu af sveitarstjórnarmálum. Nú þegar skipt verður um karlinn í brúnni er mikilvægt að velja mann sem getur tekið við af Jakobi Björnssyni. Með því að velja Elvar Árna til forystu tryggið þið að þekking á rekstri sveitarfélags verði áfram fyrir hendi ásamt því að fá inn ungan mann með ferskar hugmyndir og áhuga á félagsstarfi.
Elvar Árni hefur ekki starfað með framsóknarmönnum á Akureyri þar sem hann hefur verið sveitarstjóri í Öxarfjarðarhreppi síðasta kjörtímabil. Sú reynsla og þekking sem hann hefur af því að reka lítið sveitarfélag er dýrmætt veganesti fyrir hann. Það er einnig mikilvægt að fyrir flokknum á Akureyri fari maður sem hefur áhuga á starfi Framsóknarfélags Akureyrar og taki þátt í því. Starf félagsins í bæjarmálum hefur verið bakland bæjarfulltrúa flokksins og einnig mikilvægur skóli fyrir nefndamenn og aðra félaga. Ég treysti Elvari Árna til þess að sinna því verkefni af alúð og samviskusemi. Framsóknarmenn á Akureyri þið hafið nú tækifæri til þess að velja leiðtoga sem getur verið sameiningartákn framsóknarmanna sem og akureyringa allra ásamt því að flytja með sér ferskan blæ. Elvar Árna í fyrsta sæti! Höfundur er fv. bæjarfulltrúi á Akureyri, núv. sveitarstjóri í Breiðdalshreppi.
