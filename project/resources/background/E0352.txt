FRANK Lampard, enski landsliðsmaðurinn hjá Chelsea, segir að hann og félagar sínir muni alls ekki sætta sig við einn meistaratitil - þann sem sé nánast í höfn á Stamford Bridge eftir jafnteflið gegn Arsenal í fyrrakvöld. «Titillinn er nánast kominn í hús en nú eigum við það erfiða verkefni fyrir höndum að fylgja þessum sigri eftir. Við verðum að sjá til þess að við séum ekki bara besta liðið á þessu tímabili, heldur á komandi árum. Við erum hungraðir í árangur, erum með góðan hóp og munum ekki gera okkur ánægða með einn titil. Það er gömul saga og ný að það er erfiðara að verja titil en að vinna hann, en þetta verður sérstaklega mikil áskorun fyrir okkur vegna þess hve langt er síðan Chelsea vann í fyrsta skipti. Við viljum vinna öll mót sem við tökum þátt í og munum spila áfram með því hugarfari næsta vetur,» sagði Lampard við Daily Mail í gær.
