FYRIR Evrópuþinginu í Strasbourg liggja drög að heildarlöggjöf um þjónustu á innri markaði ESB, sem Íslendingar munu fá senda einhvern tímann á þessu ári eftir að hún hefur verið samþykkt á þinginu að undangengnum þremur umræðum og hlotið blessun ráðherraráðs ESB að auki. Íslendingar verða að taka þessa þjónustutilskipun upp, eins og allar aðrar tilskipanir sem ESB lætur frá sér fara, vegna aðildar okkar að samningnum um Evrópska efnahagssvæðið (EES) frá árinu 1993, en þessi er víðtækust þeirra allra og nær til allt að 70% þjóðarframleiðslunnar. 
BSRB hefur sent utanríkisráðuneytinu umsögn um þessa þjónustutilskipun og hefur ýmsar alvarlegar athugasemdir fram að færa við plaggið. Athugasemdir BSRB eru í meginatriðum þær sömu og flest verkalýðssambönd ESB-ríkjanna 25, þ.m.t. öll systurfélög BSRB, hafa sett fram á þessa þjónustutilskipun. BSRB álítur hana vera árás á verkalýðshreyfinguna og velferðarkerfið í landinu, telur að laun lækki og réttarstaða launafólks veikist og að réttindi sem náðst hafa í aldalangri baráttu glatist og að hún opni á markaðsvæðingu á þeim sviðum sem hið opinbera hefur séð um til þessa. Þá er þar að finna svokallaða upprunalandsreglu, sem gengur út á það að þjónustuaðilar þurfa eingöngu að hlíta þeim lögum og reglum sem gilda í því landi, sem þeir eiga uppruna sinn í eða hafa höfuðstöðvar sínar í. Hvað þýðir þetta? Að fyrirtæki frá hvaða ríki sem vera skal innan ESB getur komið til Íslands og hafið hér starfsemi og þarf þá eingöngu að fara að þeim leikreglum sem gilda í heimalandi þess. Þá er komin upp sú staða að starfandi eru á íslenskum vinnumarkaði erlend fyrirtæki, sem um gilda allt aðrar reglur en um íslensk fyrirtæki, greiða lægri laun, þurfa ekki að sinna vinnuvernd í sama mæli, heilbrigðismálum o.s.frv. Ef þessi þjónustutilskipun verður að veruleika þá hefur íslensk verkalýðshreyfing litla sem enga möguleika á að fara fram á það yfirleitt að íslenskir kjarasamningar gildi fyrir starfsfólk þessara fyrirtækja, eins og þó ennþá er hægt t.d. við Kárahnjúka. Afleiðingarnar verða mjög róttækar eins og allir geta ímyndað sér, geta orðið þær að íslensk fyrirtæki standi allt í einu í samkeppni við erlend, sem þurfa ekki að borga nema kannski þriðjung launa á við þau og þurfa heldur ekki að framfylgja neinum reglum að heitið geti. Hvaða svar hafa þau annað en að skrá sig í svipuðu landi? Þeim verður heimilt að gera það og hefja síðan rekstur sinn þaðan. Íslenskir kjarasamningar gilda væntanlega áfram milli íslenskra aðila, en minkurinn verður inni í hænsnakofanum. Upp kemur ný staða sem mjög erfitt verður fyrir verkalýðshreyfinguna að ráða við. Og það er meira blóð í kúnni. Í þjónustutilskipuninni er fjallað um svonefndar viðskiptahindranir. Ríkjum er gert að leggja ekki meiri álögur og kvaðir á fyrirtæki en það minnsta sem komast á af með. 
Og spurningin um hvað muni kallað viðskiptahindrun er opin og hætt er við að jafnvel íslenskir kjarasamningar verði kallaðir viðskiptahindranir og umhverfisstaðlar af ýmsu tagi verði líka kallaðir viðskiptahindranir og þeir verði þá að víkja og ýmis lög og reglur, sem hið opinbera hefur sett, verði að stroka út. Allt ber að sama brunni, fyrirtækin þetta, fyrirtækin hitt, fyrirtækin ofar öllu. Þarf engum að koma á óvart ef litið er til uppruna og eðlis ESB. Það verður Evrópuþingið sem ákveður örlög þjónustutilskipunarinnar. Til þess var fyrst kosið árið 1979. Framan af var það svo sem ekki valdamikið en þegar Efnahagsbandalagið varð að ESB með gildistöku Maastrichtsamningsins árið 1992 hefur vægi þess orðið meira, þannig að nú þarf bæði Evrópuþingið og ráðherraráð ESB að samþykkja þær tilskipanir sem frá ESB fara, en áður dugði samþykki ráðherraráðsins eitt. 
Í Strasbourg og Brussel sitja auðsins menn og dæma launafólk ESB að sínum sið, t.d. 12,5% vinnufærra Þjóðverja og 7% Portúgala til atvinnuleysis um þessar mundir. Handbendi auðhringanna í Evrópu eru allsráðandi í æðstu stofnunum ESB, ásamt með helstu styrktaraðilum sínum, hægri krötum allra ríkjanna, sem ávallt leita athvarfs í kapítalismans opnu skauti, hvenær sem kallið kemur. Fulltrúar vinstri flokka af ýmsum toga á Evrópuþinginu munu að sjálfsögðu freista þess að sníða ýmsa agnúa af þessari þjónustutilskipun og þá væntanlega í bandalagi við þá krata, sem einhver tengsl hafa við launþegasamtök í heimalöndum sínum. Slíkt hið sama gildir um öll þau samtök launafólks, sem undir nafni standa í upphafi þessarar greinar. En víst er að óhugnanlega miklar líkur eru á að sú viðleitni verði unnin fyrir gýg, svo afgerandi mikill er hægri meirihlutinn á Evrópuþinginu. En hvað um ASÍ? Já, hvað um hina staðföstu og viljugu ASÍ-forustu, sem studdi aðild Íslands að Evrópska efnahagssvæðinu á sínum tíma og talað hefur nánast einum rómi fyrir inngöngu Íslands í ESB. Já, hvað um mennina, sem voru í stöðugum ferðalögum til Brussel til að sækja þangað réttarbætur til handa umbjóðendum sínum, 
réttarbætur sem í öllum tilfellum hefði verið hægt að ná fram með skeleggri baráttu á heimavelli. Já, hvað um mennina, sem þegið hafa svo mörg boð til Brussel að aðeins pillulæknar af fínustu sort komast í hálfkvisti við þá flugpunktasöfnun. Það er eins og það sé komið annað hljóð í strokkinn. Komið örlítið bit í deiga járnið. Þeir völdu þó auðveldustu leiðina. Fengu senda umsögn sænsku alþýðusamtakanna um þjónustutilskipunina og gerðu hana að sinni og komu henni svo á framfæri við íslensk stjórnvöld og við Evrópusamband verkalýðsfélaga (ETUC). Svona getur nú óttinn við valdamissi gert menn djarfa og hrausta. Forsmekknum af því sem verða mun ef þjónustutilskipunin verður samþykkt óbreytt eða lítið breytt hefur ASÍ-forustan fengið að kynnast við Kárahnjúka og í byggingariðnaðinum á höfuðborgarsvæðinu þar sem að minnsta kosti 600 manns eru að ólöglegum störfum að sögn formanns Rafiðnaðarsambands Íslands um mánaðamótin febr.-mars. Það er von að hann telji ástæðu til að fara með hátíðis- og baráttudag verkalýðsins á flakk. Nú sýpur ASÍ-forustan seyðið af undirlægjuhætti sínum og skammsýni undangenginna ára og kann fá ráð til bjargar. 
«Evrópsk verkalýðshreyfing telur tillögu framkvæmdastjórnar ESB að tilskipun um þjónustuviðskipti með öllu óásættanlega.» Þannig hefst umsögn ASÍ-forustunnar um títtnefnda þjónustutilskipun. Og stuttu síðar er bætt við: «Reglan um upprunalandið er alvarleg ógn við launafólk.» Þetta er laukrétt niðurstaða hjá ASÍ-forustunni. Sú spurning hlýtur að vakna hvort ekki sé tímabært að segja skilið við Evrópska efnahagssvæðið og hvort kröfu þess efnis muni ekki bera hátt í kröfugöngu verkalýðssamtakanna 1. maí nk. ASÍ-forustan þyrfti helst að vera sjálfri sér samkvæm. Þær spurningar hljóta líka að vakna hvernig nokkur félagi í launþegasamtökunum getur bundið trúss sitt við stjórnmálaflokk sem stefnir að því leynt og ljós að Íslendingar gangi í ESB, sem er ógn við launafólk og reyndar einnig ógn við fullveldi Íslands og hvernig þeir ætla, sem þar hanga inni, að velja á milli tveggja formannsefna, sem bæði eru vegna skoðana sinna, með öllu óásættanleg og alvarleg ógn við launafólk? Höfundur er fv. vitavörður.
