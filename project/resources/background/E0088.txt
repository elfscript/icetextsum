JAKOB Einar Jakobsson, skíðagöngukappi frá Ísafirði, stóð uppi sem kóngurinn á Skíðamóti Íslands, sem fór fram á skíðasvæðinu í Tindastóli við Sauðárkrók og lauk á laugardaginn. Hann fagnaði sigri í öllum fimm greinunum sem hann tók þátt í, en drottningin var Elsa Guðrún Jónsdóttir frá Ólafsfirði, sem tryggði sér fjóra gullpeninga og einn úr silfri í skíðagöngu.
*Á lokadaginn var keppt í boðgöngu og fögnuðu bæði kvenna- og karlasveit frá Ísafirði sigri. 
*Björgvin Björgvinsson frá Dalvík og Salome Tómasdóttir frá Akureyri urðu sigurvegarar í stórsvigi og einnig í alpatvíkeppninni. 
*Akureyringar fögnuðu þreföldum sigri í stórsvigi kvenna, en Akureyringar áttu stúlkur í fyrstu fimm sætunum. 
*Ísfirðingar fengu flest gullverðlaun á mótinu, eða sjö. Þeir fengu sex silfurpeninga og fimm úr bronsi, samtals 18 verðlaunapeninga. Akureyringar tryggðu sér flesta verðlaunapeningana, eða 24. Sex úr gulli, átta úr silfri og tíu bronspeninga.
