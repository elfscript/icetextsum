MARGAR nýjar námsleiðir verða í boði í tækni- og verkfræðideild Háskólans í Reykjavík, sem tekur til starfa næsta haust. Um þúsund nemendur verða í deildinni og verður hún því álíka fjölmenn og verkfræðideild Háskóla Íslands, að sögn dr. Bjarka A. Brynjarssonar, forseta tækni- og verkfræðideildar HR.
Meðal nýrra námsgreina hér á landi, sem boðnar verða í HR, má nefna heilbrigðisverkfræði, fjármálaverkfræði, iðnaðarverkfræði með áherslu á hátæknihönnun og meistaranám í tæknifræði. Þá gefst tæknifræðingum kostur á að ljúka framhaldsnámi í verkfræði. 
Stefnt er að því að velja nemendur inn í verkfræðinámið og að í hverri námsgrein byrji í haust 20-30 nemar. Ætlunin er að fylgja þeim vel eftir og veita öflugan stuðning meðan á náminu stendur. 
Deildin varð til við sameiningu Tækniháskóla Íslands (THÍ) og Háskólans í Reykjavík. Í THÍ voru um þúsund nemendur og í tölvunarfræðideild HR, sem rennur inn í tækni- og verkfræðideildina, voru um 400 nemendur. Margir hafa lýst áhuga á að kenna við deildina, bæði íslenskir og erlendir kennarar.
