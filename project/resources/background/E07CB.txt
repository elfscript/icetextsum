TVEIR starfsmenn Enex í El Salvador hafa verið kallaðir heim til Íslands tímabundið þar sem fundað verður með þeim og farið yfir öryggismál. Er það gert í kjölfar þess að Jón Þór Ólafsson, sem starfaði sem staðarverkfræðingur fyrir Enex, fannst látinn á afskekktu svæði rétt fyrir utan San Salvador, höfuðborg landsins, 12. febrúar síðastliðinn.
Lárus Elíasson, framkvæmdastjóri Enex, segir ljóst að staða starfsmanna í El Salvador verði endurmetin ásamt því að rækilega verði farið í gegnum öryggisatriði. Aðspurður hvort starfsmönnum verði settar takmarkanir í frístundum, segir Lárus að í ljósi liðinna atburða sé tæpast þörf á því. Hann vildi þó engar yfirlýsingar gefa um hvers lags breytingar yrðu á högum íslensku starfsmannanna, né hvenær þeir myndu snúa aftur til El Salvador. Enex vinnur við gerð jarðvarmaorkuvers í landinu og að jafnaði hafa tveir til fjórir Íslendingar starfað á vegum fyrirtækisins þar syðra frá því vorið 2005. 
Litlar upplýsingar
Rannsókn á morðinu á Jóni Þór og Brendu America Salinas, sem fundust skotin til bana, gengur hægt en einnig virðist erfitt að afla upplýsinga frá lögreglunni í San Salvador. Alþjóðadeild ríkislögreglustjóra hefur reynt að fylgjast með rannsókn lögreglunnar og að sögn Smára Sigurðssonar, yfirmanns alþjóðadeildar ríkislögreglustjóra, hafa fyrirspurnir ítrekað verið sendar þangað en fá sem engin svör fengist. 
Ljóst er að enginn liggur undir grun enn og óljóst er um tilefni morðanna.
