RAGNHEIÐUR Gröndal heldur burtfarartónleika sína úr söngdeild Tónlistarskóla FÍH í kvöld. Á efnisskránni er frumsamin tónlist eftir Ragnheiði.
Ragnheiður hóf nám við Tónlistarskóla FÍH haustið 2000 og sótti fyrsta veturinn tíma hjá Tenu Palmer og Kjartani Valdemarssyni í djasssöng. Ári síðar byrjaði hún í djasspíanónámi hjá Agnari Má Magnússyni og söngtímum hjá Jóhönnu Linnet. 
Í janúar 2004 hélt Ragnheiður til Svíþjóðar sem skiptinemi við Kungliga Musikhögskolan í Stokkhólmi og sótti þar bæði söng- og píanótíma. 
Undanfarinn vetur hefur Ragnheiður verið í söngtímum hjá Kristjönu Stefánsdóttur og Kjartani Valdemarssyni. 
Ragnheiður hefur einnig sótt ýmis námskeið í tengslum við nám sitt í skólanum m.a. hjá Jo Estill og Catrine Sadolin. 
Samhliða náminu hefur hún verið iðin við að koma fram, auk þess sem hún hefur gefið út tvær hljómplötur; Ragnheiður Gröndal (2003) og Vetrarljóð (2004). Þá er hún einnig handhafi Íslensku tónlistarverðlaunanna 2004. 
Á tónleikunum leika með Ragnheiði þeir Guðmundur Pétursson á gítar, Kjartan Valdemarsson á hljóðgervil, Birgir Bragason á kontrabassa og Birgir Baldursson á trommur. 
Tónleikarnir hefjast kl. 20 og er aðgangur ókeypis.
