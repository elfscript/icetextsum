ÞEGAR franski landsliðsmaðurinn Robert Pires skoraði sigurmark Arsenal gegn Middlesborugh skoraði hann 100. mark Arsenal á keppnistímabilinu. Arsenal hefur skorað 73 mörk í ensku úrvalsdeildinni, 13 í Meistaradeild Evrópu, 6 í bikarkeppninni, 5 í deildarbikarkeppninni og þrjú í öðrum keppnum. Thierry Henry hefur skorað flest mörk Arsenal á keppnistímabilinu, eða 30 mörk, þar af 25 í úrvalsdeildinni. Pires hefur skorað 13 mörk.
Þess má geta að Henry er langmarkahæsti leikmaðurinn á Englandi, en síðan kemur Defoe hjá Tottenham með 21 mark og Alan Shearer, Newcastle, með 19 mörk, en aðeins sjö þeirra í úrvalsdeildinni. 
Johnson hjá Crystal Palace hefur skorað 18 mörk - öll í úrvalsdeildinni. 
Yakubu hjá Portsmouth, Rooney, Manchester United, og Drogba hjá Chelsea hafa skorað 15 mörk, en síðan koma fjórir leikmenn með 14 mörk, Eiður Smári Guðjohnsen, gamli félagi hans Hasselbaink, Ljungberg og Frank Lampard.
