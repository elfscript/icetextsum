Halldór Guðjónsson fæddist í Hafnarfirði 22. mars 1929. Hann lést á heimili sínu 26. apríl síðastliðinn. Foreldrar hans voru hjónin Gujón Þorkelsson, vélstjóri, f. 12. júlí 1893, d. 13. maí 1958, og Guðjónsína Andrésdóttir, f. 22. ágúst 1893, d. 9. des. 1963. Systkini Halldórs eru Andrés Guðjónsson, fv. skólameistari, f. 13. júní 1921, og Guðrún Þorkelína Guðjónsdóttir, f. 24.2. 1925, d. 4. júlí 1990.
Hinn 5. apríl 1952 kvæntist Halldór Sigríði Petrínu Björnsdóttur, f. 22. okt. 1930. Foreldrar hennar voru Björn Þórðarson, málari og umsjónarmaður, f. 4. okt. 1893, d. 26. júní 1972, og Sigríður Guðrún Þorleifsdóttir, f. 9. apríl 1903, d. 14. nóv. 1959. Synir þeirra eru: 1) Guðjón, véltæknifræðingur, f. 1951, kvæntur Margréti Helgadóttur, tannlækni, og eiga þau tvo syni, Sindra, háskólanema, f. 1979, kvæntur Petru Hólmgrímsdóttur, háskólanema, og Loga, háskólanema, f. 1982. 2) Björn, viðskiptafræðingur, f. 1954. 3) Sigurður, vélstjóri, f. 1962. 
Þau hjónin bjuggu lengi í Hörgshlíð 4 í Reykjavík, en síðan 1970 hafa þau verið búsett í Kópavogi í Bræðratungu 28. 
Halldór ólst upp í Hafnarfirði og gekk þar í skóla. Hann lærði vélvirkjun í Vélsmiðju Hafnarfjarðar. Hann var vélstjóri, en árið 1952 lauk hann námi við Vélskóla Íslands. Hann starfaði aðallega á sjó fram til ársins 1962, en eftir það sem vélstjóri í rafstöð Varnarliðsins á Keflavíkurflugvelli til ársins 1998, er hann hætti störfum vegna aldurs. 
Útför Halldórs var gerð frá Digraneskirkju 4. maí. 
Í bljúgri bæn og þökk til þín,
sem þekkir mig og verkin mín. 
Ég leita þín, Guð, leiddu mig 
og lýstu mér um ævistig. 
Ég reika oft á rangri leið, 
sú rétta virðist aldrei greið. 
Ég geri margt, sem miður fer, 
og man svo sjaldan eftir þér. 
Sú ein er bæn í brjósti mér 
ég betur kunni þjóna þér, 
því veit mér feta veginn þinn, 
að verðir þú æ Drottinn minn. 
(Pétur Þórarinsson.) 
Við minnumst þín, elskulegi faðir, með miklum söknuði og eftirsjá. 
Eftir erfiða sjúkdómslegu, sem stóð yfir nær því í þrjú ár, kvaddir þú okkur í þessum heimi. Minningarnar eru margar og ljúfar frá liðinni tíð. 
Við minnumst heilsteypts og hlýlegs manns, sem alltaf stóð við sínar skuldbindingar og studdi okkur ef eitthvað bjátaði á. Alltaf var hægt að leita til pabba og alltaf var manni liðsinnt. 
Við minnumst hans líka sem athafnamanns og manns sem aldrei mætti of seint á nokkurt stefnumót. 
Helstu áhugamál hans fyrir utan lestur bóka og dagblaða, var að horfa á fótbolta. Oft fórum við bræðurnir ásamt honum á völlinn og höfðum ánægju og gleði af. 
Við höfðum búið í Kópavogi frá 1970, og má segja að frá þeim tímapunkti hafi faðir okkar stutt Breiðablik. 
Söknuður okkar allra er mikill, en ljúfar minningar um pabba munu lifa lengi. 
Björn og Sigurður.
