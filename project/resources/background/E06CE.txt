SAMEIGINLEGT átak ríkislögreglustjóra og fleiri lögregluliða gegn handrukkurum og þekktum brotamönnum í fyrra skilaði sér í 22 skipulögðum handtökum og afskiptum af yfir 100 manns auk fjögurra húsleita. Þetta kemur fram í samantekt frá ríkislögreglustjóra sem hafði frumkvæði að átakinu sem var svar lögreglu við umræðunni um mikinn ótta fólks við handrukkara.
Tilgangur aðgerða lögreglu var að skipuleggja og samhæfa aðgerðir lögreglunnar og þannig bregðast með markvissari hætti við ábendingum fólks og skapa öruggara umhverfi. Settur var á stofn stýrihópur stjórnenda frá ríkislögreglustjóra og Lögreglustjórans í Reykjavík með verkefninu þar sem ákvarðanir voru teknar um aðgerðir. 
Farið var í sjö sértækar aðgerðir, þar af fjórar í Reykjavík, og eina á Akureyri, Keflavík, Hafnarfirði og Kópavogi. 10-15 lögreglumenn tóku þátt í aðgerðunum. Fyrir utan handtökur og afskipti af einstaklingum urðu til 28 fíkniefnamál og tekin voru vopn eða barefli í sjö tilvikum. 
Þá var einnig farið í almennar aðgerðir sem fólust í því að upplýsingum um þekkta brotamenn var komið til lögreglu og er það mat Jóns Bjartmarz, yfirlögregluþjóns hjá RLS, að fleiri mál hafi hafist á þeim grundvelli sem ekki eru talin upp hér að framan. Að mati stýrihópsins skilaði átakið árangri með því m.a. að fimm dómum í héraði hefur lokið með sakfellingu í þeim málum sem til var stofnað og fleiri mál eru til rannsóknar eða í ákærumeðferð.
