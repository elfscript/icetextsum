ÞEGAR ég skrifaði greinarstúf sem birtist í sunnudagsblaði Morgunblaðins 10. apríl átti ég ekki von á að verða þess heiðurs aðnjótandi að verða tekinn fyrir í sjálfum Staksteinum Morgunblaðins daginn eftir, meira að segja með mynd af mér. Ekki var það heldur ætlun mín að fara að munnhöggvast við ritara forystugreina blaðsins og Staksteina. Ég sé mér þó ekki annað fært en svara Staksteinum með nokkrum orðum.
Byrjað er að kynna núverandi starfsvettvang minn enn betur en ég gerði í minni grein og þakka ég fyrir það. Ég má þá kannski bæta því við að ég hef einnig unnið hjá annarri lyfjaheildsölu og þar áður í apótekum síðan 1973. Ég hef einnig komið lítið eitt nálægt félagsmálum lyfjafræðinga. 
Höfundur notar tækifærið að hnýta aftur í það að fyrirtækið sem ég starfa fyrir sendi ekki upplýsingar um endurmenntunarferðir lækna þegar Lyfjastofnun (ekki heilbrigðiseftirlitið) fór fram á það til að hægt væri að lesa þær upp á Alþingi. Þessu hefur þegar verið svarað með því að ekki sé til staðar lagaheimild til að krefjast þessara upplýsinga. Við teljum trúnað okkar við lækna mikilvægan eins og fjölmiðlar telja trúnað við heimildarmenn sína mjög mikilvægan. Við teljum einnig að það hafi lítil áhrif á gagnsæi í þessum málaflokki að hversu margir læknar sækja endurmenntun erlendis sé rætt á Alþingi og í fjölmiðlum. 
Staksteinahöfundur hefur nokkuð til síns máls þegar hann segir að hvatningu til skattlagningar lyfjafyrirtækja sé ekki að finna í leiðara Morgunblaðsins 6. apríl. Þar er ekki sagt beinum orðum að skattleggja skuli lyfjafyrirtæki í þessum tilgangi. Á hinn bóginn stendur þar að full ástæða sé til að kanna til hlítar þær ýmsu leiðir, sem raktar séu í fréttaskýringu Morgunblaðsins sunnudaginn 3. apríl, til að komast út úr þeirri stöðu að einstakir læknar séu háðir greiðslum frá lyfjafyrirtækjum vilji þeir tryggja sér endur- og símenntun. 
Önnur tveggja leiða sem þar eru nefndar í þessum tilgangi er einmitt að lyfjafyrirtækjunum verði gert að leggja fé í sjóð sem annist þessa endurmenntun. Ég tel það ekki ranga ályktun af minni hálfu að með því að kanna til hlítar þessar leiðir sé átt við hvatningu til að fara eftir þeim. 
Staksteinahöfundur finnur að því að ég lýsi efasemdum um að hægt sé að fullyrða að samskipti lækna við lyfjafyrirtækin hafi valdið tortryggni hjá almenningi þar sem ég viti ekki til þess að nein rannsókn á viðhorfi almennings til þessara samskipta hafi farið fram. Hann segir í því sambandi að stundum þurfi engar skoðanakannanir til að átta sig á því hvað fólki finnst. Stundum nægi að hlusta og taka eftir þeirri gagnrýni, sem sett er fram í almennum umræðum. Þessar hugmyndir Staksteinahöfundar að stundum þurfi engar rannsóknir til að fullyrða eitthvað um skoðanir almennings á svona sértæku málefni koma mér frekar framandlega fyrir sjónir. Þetta er þó hans skoðun og ber mér að sjálfsögðu að virða hana. Munurinn á okkur er hins vegar sá að hann, eins og leiðarahöfundar Morgunblaðsins, getur sett sínar skoðanir nafnlaust fram í einum stærsta og áhrifamesta fjölmiðli landsins en ekki ég. Leiðarahöfundur getur sagt að almenningur tortryggi samskipti lækna og lyfjafyrirtækja án þess að hafa annað fyrir sér í því en almannaróm. Ég tel hins vegar að meira þurfi til að styðja þannig ásakanir, en það er nú einmitt það sem einkennir lyfjaiðnaðinn að fullyrða ekkert nema það sem er stutt áreiðanlegum rannsóknum. 
Það er mín skoðun að það sem einkenni góða fjölmiðla sé einmitt það að fullyrða ekki neitt nema hafa fyrir því áreiðanlegar heimildir. Aðrir láta sér nægja sögusagnir og aðrar álíka ótraustar heimildir til að byggja umfjöllun sína á. 
Heilbrigðismál eru viðamikill málaflokkur sem að kemur mikill fjöldi starfsmanna af ýmsum stéttum og snertir með ýmsum hætti svo til alla þjóðina. Heilbrigðismál eru þannig afar flókinn málaflokkur. Það er því nauðsynlegt að þeir sem fjalla um þennan málaflokk á opinberum vettvangi hafi nokkra þekkingu á honum. Ef ekki, er hætta á að fjölmiðlar lendi í að verða misnotaðir í áróðurs- eða auglýsingaskyni. 
Ég vil að lokum taka það fram að lyfjafyrirtækin og starfsmenn þeirra hlusta á gagrýnisraddir og leita leiða til að bregðast við þeim. En eins og Erna Jóna Sigmundsdóttir, formaður lyfjahóps FÍS, sagði í nýlegri Morgunblaðsgrein látum við þó ekki óstaðfestan grun, sögusagnir erlendis frá eða skort á þekkingu á málefninu verða til þess að eyðileggja það sem vel er gert. Höfundur er lyfjafræðingur.
