«ÞETTA hefði mátt vera betra hjá okkur í fyrri leiknum í Magdeburg. Reyndar var það ágætur leikur hjá okkur, þar til fjórar mínútur voru eftir, en þá skoruðu þeir fimm mörk gegn einu með miklum endaspretti og þar með þurfum við að vinna upp átta marka forskot á okkar heimavelli. Það er vissulega stór biti en við ætlum okkur að vinna þetta upp og það er eins og alltaf - vonin deyr síðust,» sagði Guðjón Valur Sigurðsson, handknattleiksmaður hjá Essen, við Morgunblaðið um síðari úrslitaleik EHF-bikarsins gegn Magdeburg sem fer fram í dag.
Víðir Sigurðsson skrifar frá Þýskalandi vs@mbl.is Guðjón sagði að það væri ekki létt að fara í leikinn á þessum forsendum. «Magdeburg er með mikið forskot, þetta er reynslulið og verður erfitt viðureignar í þessari stöðu. En við gerum allt sem í okkar valdi stendur til að saxa á þetta forskot og ef okkur tekst að hleypa spennu í leikinn getur allt gerst.»
Leikurinn hefur verið færður yfir til nágrannabæjarins Oberhausen til að fleiri áhorfendur komist að en Arena Oberhausen rúmar um 10.500 áhorfendur. 
Aðeins tapað einu sinni í Oberhausen
«Við höfum leikið stærstu leikina okkar í þessari höll undanfarin þrjú ár og alltaf gengið vel þar. Við spilum um það bil sex leiki þar á ári, gegn liðum eins og Magdeburg, Flensburg, Kiel og Lemgo, og höfum aðeins tapað þar einu sinni. Það var gegn Kiel fyrr í vetur. Auk þess hafa Magdeburg og Gummersbach náð jafntefli gegn okkur í þessari höll, en aðra leiki höfum við unnið. Meðal annars Magdeburg fyrr í vetur,» sagði Guðjón Valur, en Essen vann báða leiki liðanna í deildinni á þessu tímabili - 24:19 í Magdeburg og 31:28 í Oberhausen. Í síðarnefnda leiknum var Guðjón Valur í stóru hlutverki og skoraði sjö mörk. 
Lélegur stuðningur við liðið
Guðjón Valur er samt óánægður með frammistöðu stuðningsmanna Essen. «Því miður hafa þeir verið frekar lélegir í vetur. Þrátt fyrir gott gengi og að við höfum aðeins tapað tveimur leikjum eftir áramótin, báðum á útivelli, hefur aðsóknin ekki glæðst. Það er lítil stemmning í kringum liðið um þessar mundir og eflaust eiga peningavandræði félagsins sinn þátt í því.» 
Hann sagðist eiga von á því að stórskyttan Oleg Velyky, fyrrum Úkraínumaður og núverandi landsliðsmaður Þjóðverja, geti spilað með Essen í dag. Velyky meiddist eftir 25 mínútur í fyrri leiknum í Magdeburg, hrasaði og fékk hné mótherja í höfuðið, og lék lítið sem ekkert eftir það. Samt gerði hann átta mörk í leiknum. 
Ótrúlegasti handboltamaður sem ég hef kynnst
«Oleg hefur lítið æft í þessari viku en ég geri ráð fyrir að hann verði með. Hann var allt í öllu þar til hann meiddist í Magdeburg og er ótrúlegasti handboltamaður sem ég hef kynnst. Það hefur mikið að segja að hann verði í fullu fjöri. 
Sama er að segja um Dmitri Torgovanov, rússneska línumanninn öfluga. Hann er nýbyrjaður aftur eftir að hafa farið úr axlarlið en hann var með í Magdeburg og öxlin þoldi álagið þar,» sagði Guðjón Valur, sem er að ljúka fjórða tímabili sínu með Essen, og jafnframt því síðasta. 
Guðjón Valur hefur samið við Gummersbach og færir sig þangað í sumar, en það gerir einnig Róbert Gunnarsson, félagi hans með landsliðinu. Róbert hefur góða möguleika á að koma til Þýskalands sem Danmerkurmeistari með Århus GF.
