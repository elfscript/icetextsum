* JACK Nicklaus , hin geðþekki bandaríski kylfingur, ætlar að taka þátt á Masters-mótinu í golfi sem hefst í dag á Augusta-vellinum en Nicklaus hafði áður gefið í skyn að hann myndi ekki keppa þar sem 17 mánaða barnabarn hans lést fyrir mánuði. 
* NICKLAUS sagði: «Augusta er staður sem hefur skipt miklu máli í mínu lífi. Ég mun uppfylla óskir forráðamanna klúbbsins en þeir óskuðu eftir því að ég yrði með og ég mun gera það ,» sagði Nicklaus en hann hefur að mestu verið með næstelsta syni sínum, Steve , undanfarnar vikur en Steve var faðir barnsins sem drukknaði í heitum potti utan við heimili þeirra. 
* NICKLAUS hefur oftast allra sigrað á Masters eða sex sinnum og næstur í röðinni er Arnold Palmer með fjóra sigra. Tiger Woods hefur þrívegis sigrað og gæti skotist í þriðja sætið með sigri í ár. 
* SVÍINN Jesper Parnevik var eitthvað utan við sig þegar hann mætti til æfinga á Augusta-vellinum fyrir Masters-mótið, en Parnevik gleymdi golfsettinu heima hjá sér í Flórída . « Ég er líklega fyrsti kylfingurinn sem gleymir golfsettinu í bílskúrnum fyrir stórmót,» sagði Parnevik á sunnudaginn en þetta er í sjöunda sinn sem hann tekur þátt á Masters-mótinu. « Þeir sem þekkja fjölskyldu mína skilja örugglega um hvað er að ræða,» bætti Svíinn við en hans besti árangur á Masters-mótinu er 20. sæti árið 2001. 
* KAPPINN fékk þó settið sitt því hann hringdi í Tiger Woods félaga sinn og bað hann um að renna við heima hjá sér og kippa settinu með. « Eftir að hann hafði hlegið í tíu mínútur samþykkti hann að gera það fyrir mig, en ég tel mig enn eiga nokkra greiða inni hjá honum ,» sagði Parnevik. Woods er giftur Elínu Nordegren , sem var barnfóstra hjá Parnevik og þar kynntist Wood konu sinni. 
* FANNY Sunnesson , sem var kylfuberi hjá Nick Faldo í fjölda ára, er mætt á Augusta, en mun bera kylfur Ian Poulter að þessu sinni. Eiginkona kylfusveins hans á von á sér og hljóp Sunnesson í skarðið. 
* ÞAÐ eru margir skemmtilegir ráshópar fyrstu tvo dagana á Masters. Sem dæmi má nefna að Vijay Singh verður með Bretanum Lee Westwood og með þeim leikur Chad Campbell. Tiger Woods verður með Darren Clarke og Carlos Franco frá Paragvæ í ráshóp. 
* PHIL Mickelson , sem verður í ráshópnum á undan Singh , leikur með Stuart Appelby og áhugamanninum Ryan Moor sem er bandarískur. « Það hafa margir áhugaverðir áhugamenn keppt á Masters og ég geri fastlega ráð fyrir að Ryan eigi góða daga hér. Það kæmi alls ekki á óvart þó að hann næði langt ,» segir Mickelson um landa sinn. 
* EINS og venja er til var kvöldverður í klúbbhúsinu á Augusta á þriðjudagskvöldið. Það er meistari síðasta árs sem ákveður matseðilinn og í kvöldverðinn mæta allir þeir sem sigrað hafa á mótinu. Mickelson var með ítalska línu. « Ég á ættir mínar að rekja til Ítalíu, raunar talsvert langt aftur í ættir. Ég er hrifinn af ítölskum mat og ákvað að hafa það sem mér þykir gott, einfalt og gott ,» sagði meistarinn, sem bauð upp á humar-ravioli, hvítlauksbrauð og Caesar-salat. 
* ÞEGAR Tiger Woods sigraði bauð hann upp á hamborgara og mjólkurhristing. « Það er hluti af því að vera ungur! Þetta er það sem ég borða og þykir gott ,» sagði Tiger við það tækifæri.
