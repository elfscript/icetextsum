BRÚÐKAUP Karls Bretaprins og Kamillu Parker Bowles var merkilegt nokk ekki vinsælasta sjónvarpsbrúðkaup helgarinnar í Bretlandi. Töluvert fleiri höfðu á því meiri áhuga á að sjá sápuóperubrúðkaup er þau Ken og Deirdre Barlow ákváðu að giftast í annað sinn í elstu sápuóperunni af þeim öllum, hinni vinsælu Coronation Street. Fjórum milljónum fleiri sáu sápubrúðkaupið en hið hálf-konunglega brúðkaup Karls og Kamillu. Hvorki fleiri né færri en 12,9 milljónir manna sáu sápubrúðkaupið á föstudeginum en 8,7 milljónir fylgdust með brúðkaupi Karls og Kamillu daginn eftir.
Fyrra brúðkaup þeirra Kens og Deirdre var sýnt í júlí 1981 aðeins tveimur vikum fyrir brúðkaup Karls og Díönu.
