HÁSKÓLI Íslands hefur hlotið styrk til næstu fimm ára frá Jean Monnet áætlun ESB í Evrópufræðum til að kenna námskeiðið Nýjungar í Evrópusamrunanum. Námskeiðið er hluti af nýju meistaranámi stjórnmálafræðiskorar í alþjóðasamskiptum sem hefst í haust. Kennari er Eiríkur Bergmann Einarsson, aðjúnkt í stjórnmálafræði.
Jean Monnet áætlunin styrkir þá háskóla í Evrópu sem þykja í fararbroddi í rannsóknum og kennslu í Evrópufræðum, en í stjórnmálafræðiskor Háskóla Íslands hefur til fjölda ára verið kennt námskeið um Evrópusamvinnuna og þróun hennar, segir í frétt frá Háskóla Íslands. 
Rannsóknasetur um smáríki við H.Í. hefur einnig rekið árlegan sumarskóla fyrir íslenska og evrópska stúdenta um smáríki í Evrópusamrunanum m.a. með styrkjum frá menntaáætlunum ESB. Þátttakendur þar eru árlega um þrjátíu, en kennarar koma frá ýmsum Evrópulöndum og Bandaríkjunum. 
Í námskeiðinu, sem Jean Monnet áætlunin styrkir, verður farið í gegnum helstu kenningar um Evrópusamrunann og þeim beitt til að fjalla um þýðingarmestu breytingar sem orðið hafa á Evrópusamrunanum undanfarin ár; svo sem upptöku sameiginlegs gjaldmiðils, stækkun til austurs, þróun sameiginlegrar utanríkisstefnu og nýja stjórnarskrá sem leiðtogar sambandsins hafa undirritað, segir í tilkynningunni.
