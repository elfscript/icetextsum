Söngvari skosku sveitarinnar Franz Ferdinand , Alex Kapranos, sagði í viðtali við breska blaðið NME í vikunni að hann vonaðist til að önnur plata sveitarinnar kæmi út með haustinu. Kapranos sagði einnig í viðtalinu að nýju lögin sem sveitin hefur verið að taka upp væru ekki eins «kuldaleg» og «myrk». Franz Ferdinand hefur verið lokuð inni í hljóðveri í Skotlandi síðustu daga og vikur við upptökur á umræddri plötu sem mun fylgja eftir fyrstu plötunni sem kom út í fyrra, seldist í milljónum eintaka og hafnaði í efstu sætum á mörgum árslistum. 
Hann segir að hvíldin frá tónleikahaldinu hafi nært sköpunargáfuna. Franz Ferdinand heldur tónleika í Kaplakrika 27. maí og mun þar væntanlega kynna eitthvað af nýja efninu. 
Hipp-hoppdrottningin Missy Elliott gefur út nýja plötu í sumar sem mun heita The Cookbook. Platan kemur út 28. júní og mun m.a. innihalda smáskífurnar «Lose Control» og «On and On», sem hún vann með Neptunes-dúóinu og söng með Pharrell Williams. Aðrir sem koma við sögu á nýju plötunni eru Fatman Scoop, sem spilaði á Íslandi um daginn, Mary J. Blige, Tweet og Slick Rick. Í samtali við Billboard tímaritið bandaríska þá lýsti hún væntanlegri plötu sem sinni bestu til þessa. «Ég var í mjög góðum heimi þegar ég gerði þessa plötu. Ólíkt sumum af fyrri plötum mínum.» 
Þá mun Elliott vera að undirbúa gerð kvikmyndar um líf sitt. Hún tjáði Billboard að hún ætti nú í samningaviðræðum við Paramount kvikmyndaverið og að hún ætlaði sér ekki að leika í myndinni. Hún sagðist viss um að slík mynd ætti fullt erindi: «Fólk vill fá að kynnast lífsbaráttu minni. Það gerði myndina um Eminem, 8 Mile , svona vinsæla, fólk vildi fá að kynnast því hvernig mamma hans væri og hvernig hann bjó áður en hann haslaði sér völl í tónlistarheiminum. Fólk getur ekki ímyndað sér hvað ég hef gengið í gegnum.» 
Paul McCartney hefur tilkynnt að hann ætli að leggja enn upp í tónleikaferð með haustinu og byrja í Bandaríkjunum. Mun það verða hans fyrsta tónleikaferð þar í þrjú og hálft ár og stendur hún yfir í 11 vikur og mun hann alls halda 28 tónleika. McCartney verður með nýja hljómsveit sér til stuðnings og segist ætla að taka blöndu af lögum frá liðlega 45 ára löngum ferli sínum; lög sem hann samdi fyrir Bítlana, Wings og sjálfan sig. Þar á meðal verða lög sem munu prýða væntanlega sólóplötu McCartneys sem mun koma út um svipað leyti og tónleikaferðin hefst, sem verður 16. september á American Airlines leikvanginum í Miami. McCartney hefur lofað að taka lög sem ekki hafa hljómað á tónleikum í heil 15 ár.
