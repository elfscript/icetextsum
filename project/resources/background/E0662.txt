MORGUNBLAÐINU hefur borist eftirfarandi ályktun frá stjórn Heimssýnar, hreyfingu sjálfstæðissinna í Evrópumálum:
«Heimssýn, hreyfing sjálfstæðissinna í Evrópumálum, fagnar þeim upplýsingum sem fram komu á Alþingi hinn 9. maí sl. í svari Davíðs Oddssonar, utanríkisráðherra, við fyrirspurn Sigurðar Kára Kristjánssonar alþingismanns. Í svarinu kemur fram að íslensk stjórnvöld hafi, á þeim rétt rúma áratug sem Ísland hefur verið aðili að Evrópska efnahagssvæðinu (EES), tekið upp sem nemur um 6,5% af regluverki Evrópusambandsins í gegnum EES-samninginn. Hingað til hefur því verið haldið fram að þetta hlutfall væri á bilinu 70-80% og allt upp í 90% sem nú er ljóst að á ekki við rök að styðjast. 
Fagnar hreyfingin því að réttar upplýsingar hafi nú komið fram um þessa hlið Evrópumálanna og lætur í ljós þá von sína að áfram verði haldið á sömu braut upplýstrar umræðu um samband Íslands og Evrópusambandsins.»
