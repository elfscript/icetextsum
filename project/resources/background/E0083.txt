Gólfþjónusta Íslands sérhæfir sig í viðhaldi gólfa og að sögn eigandans, Erlendar Þórs Ólafssonar, skiptist starfsemin aðallega í meðhöndlun gólfdúka, parketþjónustu, marmaraslípun og yfirborðsmeðhöndlun steingólfa, auk ýmissa sérverkefna svo sem gólfhreinsanir, hálkuvörn, teppahreinsun og meðhöndlun korkgólfa, svo eitthvað sé nefnt.
Erlendur kvaðst hafa stofnað fyrirtækið árið 1997 og hefðu næg verkefni verið fyrir hendi frá upphafi og sjaldan meira að gera en einmitt nú. Erlendur var við parketslípun, ásamt einum starfsmanna fyrirtækisins, Ólafi Inga Bergsteinssyni, þegar Fasteignablaðið hitti hann að máli, og sagði hann að fastir starfsmenn Gólfþjónustunnar væru fimm. «Með skýrri verkaskiptingu milli starfsmanna næst meiri sérhæfing, skilvirkni og vandaðri vinnubrögð,» sagði Erlendur og kvaðst sjálfur aðallega einbeita sér að parketslípun og yfirborðsmeðhöndlun. 
Parketslípun og yfirborðsmeðhöndlun
Erlendur sagði að parket tapaði venjulega útlitsgæðum sínum á 10 til 15 árum. Oftast væri þó hægt að gera gamalt parket eins og nýtt með því að slípa það upp. 
«Við slípun á parketi, hvort heldur er nýlagt eða gamalt, eru notaðar stórvirkar slípivélar. Notkun slíkra véla er vandasöm, og röng notkun þeirra getur valdið skemmdum á gólfinu. Við hjá Gólfþjónustunni höfum áralanga reynslu af parketslípun, sem tryggir árangur og að gólfið verði örugglega fallegt,» sagði Erlendur. 
Hann tók ennfremur fram að Gólfþjónustan tæki að sér olíuviðhald, parketlökkun og bæsun parketgólfa. 
«Olíuborið parket er mattara og mýkra en lakkað parket og því viðkvæmara fyrir rispum. Engu að síður kjósa margir olíuborin gólf, enda eru þau hlýleg og einfalt er að halda þannig gólfum við.» 
Hvað varðar parketlökkun sagði Erlendur að hægt væri að velja á milli þriggja tegunda af parketlakki: Vatnsleysanlegt lakk, olíulakk og þynnislakk. Vatnsleysanlega lakkið væri náttúruvænast og ef horft væri til framtíðar væri það lakkið sem muni verða alls ráðandi. Í þynnislakki væru hins vegar eiturefni og olíulakk væri sjaldnast notað á parketgólf. 
Erlendur benti ennfremur á að hægt væri að lita parketgólf með því að bæsa það. «Eik er til dæmis hægt að hvítbæsa eða dekkja með brúnu bæsi, en hægt er að fá allmarga liti,» sagði hann og bætti því við að Gólfþjónusta Íslands tæki að sér að leggja hvers kyns parket: plast, fljótandi eða gegnheilt. «Lagning og frágangur gegnheils parkets er vandmeðfarin og krefst þekkingar og reynslu. Við bjóðum upp á heildarlausnir í nýlögnum parkets og ennfremur upp á viðhaldsáætlun sem hentar hverjum og einum til þess að halda gólfinu fallegu til framtíðar,» sagði Erlendur. 
Erlendur sagði að hjá Gólfþjónustu Íslands væri áhersla lögð á að velja efni sem best hentuðu í hvert verkefni, eins og til dæmis varðandi gólfbón. «Bónun er verk sem verður að vinna rétt,» sagði hann. «Eigi gólfið að líta vel út og filman að endast er mikilvægt að undirvinna sé rétt framkvæmd. Ákveða þarf hvort grunna eigi gólfið eða ekki, en linoleumdúka á alltaf að grunna áður en bónað er.» 
Erlendur benti ennfremur á að hvað nýbónun varðaði væri nauðsynlegt til verndar gólfdúkum að bera á þá filmu af gólfbóni og gera það fljótlega eftir að dúkurinn er lagður, umgangur um gólfið sliti þá bónfilmunni en ekki dúknum sjálfum. Það færi svo eftir gerð dúksins og útlitsóskum hvaða efni væru notuð. 
Erlendur sagði einnig að bónhreinsun, eða bónleysing, væri vandasamt verk og sérstaklega yrði að fara varlega þegar unnið væri með linoleumdúka, því auðvelt væri að skemma þá með röngum hreinsiefnum. Hann nefndi ennfremur að Gólfþjónustan byði upp á viðhaldsáætlun fyrir bónuð gólf, sem framkvæmd væri með háhraðadiskavélum. Viðhaldsbónun væri hægt að framkvæma hvenær sem er því að bónið er hitað með vélunum og það þornar strax. Mikilvægt væri að framkvæma viðhaldsbónun með reglulegu millibili til þess að halda gólfinu alltaf fallegu. 
Hvað varðaði marmaraslípun sagði Erlendur að við viðhald marmaragólfa væri notuð sérstök tækni, það er hægsnúninga marmaravélar og sérhæfðar efnablöndur sem viðhalda fallegu, náttúrulegu útliti marmarans. Með réttu viðhaldi marmaragólfa mætti ná fram glansandi útliti sem jafnframt veitti hálku- og blettavörn. 
Við þetta má svo bæta að Gólfþjónusta Íslands sérhæfir sig í slípun og oíuburði á sólpöllum og tekur að sér að þrífa nánast hvernig teppi sem er, með sérhæfðum tækjum og efnum. Þá eru ótaldar gólfhreinsanir, lausnir varðandi hál gólf og viðhald steingólfa og korkgólfa. 
svg@mbl.is
