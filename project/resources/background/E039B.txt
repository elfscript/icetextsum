LAUNAVÍSITALA í lok marsmánaðar var 262,9 stig og hækkaði um 0,4% frá fyrri mánuði. Á 12 mánaða grundvelli hækkaði launavísitala um 6,5%. Verðbólga er 4,3% á 12 mánaða grundvelli og því hefur kaupmáttur aukist um 2,2% á tímabilinu. Ef miðað er við vísitölu neysluverðs án húsnæðis, sem hefur hækkað um tæplega 1,1% á 12 mánaða grundvelli hefur kaupmáttur aukist um 5,4% á milli ára. Í Morgunkorni Íslandsbanka er bent á að húsnæði er ólíkt öðrum liðum í vísitölu neysluverðs þar sem hækkun húsnæðisverðs eykur eignir heimilanna. «Auk þess hafa húsnæðishækkanir frá því í ágúst ekki leitt til aukins kostnaðar nema að hluta vegna lækkunar vaxta,» segir í Morgunkorni .
8% kaupmáttaraukning
Ef launavísitalan er sundurliðuð má sjá að þó nokkur munur er á almenna geiranum og hinum opinbera. Á almennum markaði hefur verið launaskrið og launavísitalan hækkað um 8,1% á milli ára, er 137,8 stig á fyrsta ársfjórðungi þessa árs en var 127,5 stig fyrir ári, en hjá hinu opinbera hefur launavísitalan hækkað um 4,5% á milli ára, er nú 140,6 stig en var 134,5 fyrir ári. Þannig hefur kaupmáttur starfsmanna í einkageiranum aukist um tæp 4% á milli ára en kaupmáttur starfsmanna hins opinbera nánast staðið í stað. Ef miðað er við vísitölu neysluverðs án húsnæðis hefur kaupmáttur starfsmanna í einkageiranum aukist um 7% á milli ára. Þetta verður að teljast dágóð aukning samkvæmt hálffimmfréttum Kaupþings banka. «Hér má fyrst og fremst greina áhrif batnandi efnahagsástands og aukinnar vinnuaflseftirspurnar sem leiðir til yfirborgana á almennum markaði en ekki hjá ríkinu,» segir í hálffimmfréttum en kaupmáttaraukning opinberra starfsmanna er 3,4% ef miðað er við vísitölu neysluverðs án húsnæðis. 
Ekki ástæða til að örvænta
Enn fremur fjalla hálffimmfréttir um kjarasamninga en sem kunnugt er hafa verkalýðssamtök haft af því áhyggjur hvort kaupmáttaraukning væri að skila sér til launafólk vegna hárrar verðbólgu. «Samkvæmt ofangreindum tölum virðist ekki þurfa að örvænta þar sem allt útlit er fyrir að mikið launaskrið muni skila þeim launaávinningi sem til var ætlast og gott betur. Raunar virðast síðustu kjarasamningar ætla að skila frábærum árangri ef eftirspurn eftir vinnuafli heldur áfram að aukast. Líklegt er að hvoru tveggja haldi þar sem von er á miklum framkvæmdum við stóriðju og húsbyggingar í sumar,» segir í hálffimmfréttum .
