«HVORT er þetta klám eða erótík?» spurði vinnufélagi sem ekki var búinn að sjá 9 söngva eftir Michael Winterbottom en hefur áhuga á leiknum veruleika og mannlegum samskiptum líkt og ég. Ég hugsaði mig um hvort ég ætti að skilgreina eitthvað vitrænt, listrænt eða faglegt um muninn á þessu tvennu, en vafðist tunga um tönn og lýsti svo stutt og laggott hvernig mér leið eftir sýninguna; «snilldarlegt og þarft leiðindaverk». 
Þessi umdeilda kvikmynd sem nú er sýnd á Alþjóðlegri kvikmyndahátíð á Íslandi hefur vakið sterk viðbrögð og umtal. Það er merkilegt að svo «leiðinleg» bíómynd geti vakið svo lífleg viðbrögð um kynlíf og ást. Líklega er það af því að leiðindunum er lýst af svo mikilli snilld, skilningi á samtímanum og húmor fyrir því vélræna - sorglega. Jafnvel firringin er fáguð og lýst af æðrulausu fálæti. Menn átta sig ekki alveg á hvar á þá stendur veðrið. Í raun er myndin unnin af miklu næmi fyrir samtímanum og gefur boð um veruleika og fyrirbæri sem fólk er að glíma við í dag. Hún gæti næstum verið fræðslu- og umræðumynd um parsamband, félagstengsl, uppátæki og lífsmáta okkar tíma: 
Tómið í tengslunum er nær algjört. Fjarlægðin í sambandi þeirra tveggja einstaklinga sem koma við sögu er jafnmikil og fjarlægðin og kyrrðin í hinu víðfeðma, kalda heimskautalandi. Dimman, þrengslin og hávaðinn í tónleikasalnum eru jafn mikil og tær birtan, friðurinn og óendanleikinn í hvítu landi suðurheimskautsins. Í báðum tilvikum eru engin mörk nema - ólíkur - sjóndeildarhringurinn. 
Parið snertist, fagurlega tæknilega og eingöngu líkamlega, án nándar. Þess vegna getur myndin hvorki verið klám né erótík. Hún lýsir leiðindum sem aðeins fíkniefni geta rifið þau upp úr til kynferðislegra athafna. 
«Hverju á myndin að lýsa?» spurði ráðvilltur en áhugasamur kvikmyndahúsagestur Kieran O»Brien, annan aðalleikara myndarinnar, sem var mættur til að svara spurningum í umræðum eftir sýningu. Kieran klóraði sér í kollinum eins og hann hefði aldrei leitt hugann að þessu eða hann ætlaði að koma með «eitthvað alveg glænýtt» eða ófyrirsjáanlegt. Skyndilega hysjaði hann upp buxurnar og rykkti til öxlunum og hrópaði upp: «Þetta er ástarsaga...bara ástarsaga», já, Mike sagði það! Leikarinn góði endurvarpaði áhrifum myndarinnar eins og holdgervingur boðskaparins og líklega vinnuferlisins við tökurnar. Hver spurning sem hann fékk virtist framandi og vakti með honum einhvern holan vandræðagalsa. Hvernig vörnum verður við komið þegar persónuhelgin hefur verið leyst upp? Viðbrögðin bentu til þess að «þetta tæki maður nú ekki alvarlega»...þetta væri bara eitt grín. Annars væri Mike séní og hann mundi geta svarað þessu öllu því hann vissi hvað hann er að gera! Hans eigið sjálf virtist einhvers staðar víðsfjarri, engin forsaga, ekkert samhengi, aðalatriði urðu aukaatriði, mörk persónu og hlutverks þurrkuð út: Hvílíkt hnoss að vera dottinn niður á sjálft Ísalandið í staðinn fyrir Mike - og komast þar á bar! 
9 söngvar er eins og önnur góð listaverk, unnin af tilfinningu og skilningi. Sjálft sköpunarferlið er í samhljómi við, kallast á við fyrirbærin sem verið er að túlka. Það vekur tilfinningar sem geta ekki látið mann í friði lengi á eftir. Einstök atriði halda áfram að koma upp í hugann - vekja upp ný hugrenningatengsl. 
Leikararnir eru stórkostlegt tæki fyrir leikstjórann, gera «allt» sem hann segir þeim að gera í átrúnaði á að tilgangurinn helgi meðalið - fyrir hann, þá sjálfa, og ég vil bæta við, að ég vona að áhorfendur verði sem flestir. Höfundur er prófessor í félagsráðgjöf við Háskóla Íslands og starfar við meðferð á eigin stofu.
