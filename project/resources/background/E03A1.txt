EINIR áhugaverðustu sjónvarpsþættir síðari tíma geta án efa talist þættirnir Lost (Lífsháski), þar sem sagt er frá litlum hópi fólks sem kemst af eftir hrikalegt flugslys á Kyrrahafi. 
Fljótlega kemur í ljós að lítillar hjálpar er að vænta, þar sem flugvélina bar þúsundir kílómetra af leið. Þá bætir ekki úr skák að eyjan sem fólkið lendir á virðist vera full af leyndardómum og hættum, bæði þessa heims og annars. Þannig birtast ísbirnir úr lausu lofti og einhvers konar risaskrímsli ráfa um skóginn með miklu brambolti, þó enginn hafi enn séð þau og lifað af. 
Í þáttunum eru fjölmargar áhugaverðar vísanir í menningarsögu og nútímann. Þá fá áhorfendur smám saman að sjá hvernig persónur sögunnar tengjast margar óafvitandi innbyrðis á undarlegan hátt. 
Sumir hafa lýst þessum þáttum sem einhvers konar blöndu af Survivor og Twin Peaks, þar sem undarlegheitin ráða ríkjum en engu að síður eru frumlögmál þess að komast af enn í fullu gildi og hlutir sem við tökum sem sjálfsagða í okkar lífi eru ekki svo sjálfsagðir á eyjunni. Lífsháski er á dagskrá Sjónvarpsins kl. 22.20 í kvöld.
