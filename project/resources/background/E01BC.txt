VEGAKERFI landsins er alls 13.004 km að lengd. Undir það falla allir flokkar vega, þ.e. stofnvegir, tengivegir, safnvegir og landsvegir. Stofnvegakerfið, allir aðalvegir, er það umfangsmesta, alls 4.272 km að lengd. Tengivegir eru 3.936 km að lengd.
Bundið slitlag er nú á 4.334 kílómetrum af vegakerfinu öllu en árið 1979 var bundið slitlag aðeins á um 270 km. Mest var lagt af bundnu slitlagi á árunum 1985 til 1988 eða um 266 km á ári. Um síðustu áramót var bundið slitlag á um helmingi stofn- og tengivegakerfisins og er um 95% umferðarinnar á þeim hluta veganna. Í samgönguáætlun kemur fram að þýðingarmikið sé að halda vel við vegum með bundnu slitlagi vegna þess hversu verðmætir þeir séu. «Frestun á yfirlögn getur á mjög skömmum tíma valdið eyðileggingu á öllu slitlaginu,» segir þar. Gert er ráð fyrir að um einn milljarður króna verði settur á hverju ári í að viðhalda bundnu slitlagi í vegakerfinu.
