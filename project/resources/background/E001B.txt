BLÓÐBANKINN hefur unnið að rannsóknum á blóðmyndandi stofnfrumum síðastliðin tíu ár eða frá árunum 1995-96. «Blóðmyndandi stofnfrumur eru þær stofnfrumur sem gefa af sér aðrar frumur blóðsins. Það er kannski sú tegund stofnfrumna sem mest hefur verið unnið með í heiminum og eru notaðar núna daglega í meðferð ýmissa illkynja sjúkdóma og meðfæddra galla,» sagði Sveinn Guðmundsson, yfirlæknir í Blóðbankanum, í samtali við Morgunblaðið.
Hann sagði að í Blóðbankanum hefði ekki verið unnið með fósturstofnfrumur sem miklar siðferðilegar deilur hefðu staðið um til dæmis í Bandaríkjunum. Þessar rannsóknir á fullorðins stofnfrumu hefðu síðan leitt til þess í samráði við blóðrannsóknadeild sjúkrahússins að meðferð hefði verið innleidd hér á landi við ýmsum illkynja sjúkdómum fyrir einu og hálfu ári. Jafnframt hefðu tveir mastersnemar unnið að rannsóknum hjá Blóðbankanum, Ólafur Eysteinn, sem nú væri kominn til Noregs í doktorsnám og Kristbjörn Orri Guðmundsson, sem ynni nú að doktorsverkefni um blóðmyndandi stofnfrumur í samvinnu við bandarísku krabbameinsstofnunina (National Cancer Institute) og ýmsa fleiri aðila. Það verkefni væri unnið í Blóðbankanum og lyki því í sumar. 
Sveinn sagði jafnframt að þeir sæju í þessum verkefnum vaxtarbrodd og áframhaldandi vinnu þegar fram í sækti. Hér væru allir innviðir og þekking fyrir hendi, í Blóðbankanum og hjá samstarfsaðilum hans innanlands og utan. 
Hann bætti því við að það væri mjög hvetjandi að sjá hversu mikla athygli rannsóknirnar sem Ólafur væri þátttakandi í hefðu vakið og spennandi fyrir stofnfrumurannsóknir á Íslandi í framtíðinni að eiga kost á því að hann kæmi aftur til starfa hér. «Menn spá því að notagildi stofnfruma, jafnvel þessara fullorðins stofnfruma sem við erum að nota, verði víðtækara heldur en bara við blóðsjúkdómum. Núna eru hafnar í nágrannalöndum okkar ýmsar tilraunir þar sem svona fullorðins stofnfrumur eru notaðar í ýmsum æðasjúkdómum og hjartasjúkdómum,» sagði Sveinn ennfremur.
