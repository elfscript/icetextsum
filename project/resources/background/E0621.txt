HARÐKJARNABANDIÐ Funeral Diner heldur tónleika í Tónlistarþróunarmiðstöðinni í kvöld, ásamt sveitunum Denver og Gavin Portland. Funeral Diner er frá Kaliforníu og starfar í San Francisco, en hún var stofnuð árið 1998 í Half Moon Bay þar í fylki.
Tónlistarstefna sveitarinnar hefur oft verið nefnd «screamo», sem er samsuða orðanna «scream» (öskur) og «emotional» (tilfinningaríkt). Kunnugir segja að um sé að ræða öskrandi, kaótískan og melódískan harðkjarna, en sveitarmenn vilja sjálfir láta tónlistina tala. 
Funeral Diner hefur sent frá sér fjölda smáskífna og tvær plötur í fullri lengd. Sú fyrri kom út árið 2002 og heitir Difference Of Potential , en hún var endurútgefin fyrir skemmstu. Nýjasta afurð hennar heitir The Underdark . Tónlistin á henni er að sögn fjölbreyttari en fyrri verk sveitarinnar, með lengri lögum og tilraunum með ný hljóð, í bland við hina hefðbundnu, hrjúfu og öskrandi árás. Textarnir taka á þeim mótsögnum og persónulegu vandamálum sem fylgja því að búa í hnignandi samfélagi. 
Funeral Diner spilar einnig á Grand rokki annað kvöld, ásamt Myra, Bölvun og Bob, en nánari upplýsingar um tónleikana er að finna á imc-promotions.org. Tónleikar sveitarinnar hér á landi eru hluti af þriggja og hálfs mánaðar tónleikareisu um Bandaríkin, Japan og Evrópu.
