Blásaraoktettinn Hnúkaþeyr lék verk eftir Haydn, Arvo Pärt, Gordon Jacob og Mozart. Oktettinn skipa óbóleikararnir Eydís Franzdóttir og Peter Tompkins, klarinettuleikararnir Ármann Helgason og Rúnar Óskarsson, hornleikararnir Anna Sigurbjörnsdóttir og Emil Friðfinnsson og fagottleikararnir Darri Mikaelsson og Kristín Mjöll Jakobsdóttir. Gestaleikari í verki Pärts var Frank Arnink slagverksleikari.
BLÁSARAOKTETTINN Hnúkaþeyr blés sig eftirminnilega inn í íslenska tónlistarsögu með frábærum leik á sínum fyrstu tónleikum í Dómkirkjunni fyrir tveimur árum. Svo virtist sem hópurinn hefði sprottið fullskapaður úr höfði Seifs, samspilið nákvæmt og heildarsvipur hljómsins virkilega góður. Hnúkaþeyr endurtók leikinn á tónleikum í Dómkirkjunni á sunnudag, og virðist góðu heilli hafa fest sig í sessi sem fasti meðal íslenskra tónlistarhópa.
Sú tónlist sem samin hefur verið fyrir blásaraoktett er að stórum hluta gleðimúsík; - divertimenti - tónlist samin til leiks utandyra, - fyrir fjöldann, til að njóta á góðviðrisdögum. Það hefði eflaust verið fullsvalt að halda þessa sumartónleika utandyra nú, - en Hnúkaþeyr er band sem í fullri alvöru og orðsins fyllstu merkingu mætti bera á torg hvar sem er þegar aðstæður leyfa, - til dæmis á Austurvelli á sumargrænum sunnudagsmorgnum, svo kaffihúsagestir og aðrir vegfarendur við völlinn gætu notið. 
Hvað um það; - Hnúkaþeyr er öndvegishópur. Oktett Haydns lék í höndum þeirra, mettaður léttúð og gleði, og leikur Hnúkaþeys lipur og músíkalskur eftir því. Annar þáttur verksins er í tilbrigðaformi, og þar skiptust nokkrir hljóðfæraleikarar hópsins á að leiða stef og tilbrigði og gerðu einkar fallega. 
Fratres eftir Arvo Pärt öðlast tign og reisn umfram dulúðina í útsetningu fyrir blásaraoktett. Það var virkilega fallega spilað, og setti sterkan lit á prógrammið, svo ólíkt hinum verkunum sem það var. 
Divertimento í Es-dúr eftir Gordon Jacob er innileg gleðimúsík, sem hópurinn lék af miklum krafti, án þess að draga nokkuð úr þokka hennar og lýrísku fjöri. 
Serenaða Mozarts í c-moll er heillandi verk; - svo líflegt og fjörmikið, en undirtónninn þó svo tregablandinn og viðkvæmnislegur - allt að því harmrænn. Þessum andstæðum tókst Hnúkaþey vel að skila í dýnamískri túlkun sinni. 
Þetta voru fínir tónleikar. Hljóðfæraleikarar Hnúkaþeys kunna sitt fag, og gott betur: þeir kunna að spila saman, - kunna að vera eitt í músíkinni, og gefa af sér sem heild. Tónlistarlífið hér hefur vaxið fyrir það að eignast þennan ágæta hóp. 
Bergþóra Jónsdóttir
