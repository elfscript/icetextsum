Anna Dóra Sæþórsdóttir er landfræðingur. Hún er lektor í ferðamálafræðum við jarð- og landfræðiskor HÍ, starfaði þar áður hjá Náttúruvernd ríkisins og hefur m.a. verið leiðsögumaður með erlenda ferðamenn. Hún er gift Halldóri B. Lúðvígssyni og eiga þau þrjú börn. 
Í dag kl. 16 hefst í Norræna húsinu ráðstefna umhverfisráðuneytis og Umhverfisstofnunar um gildi friðlýstra svæða fyrir ferðamenn, en í dag er einmitt Dagur umhverfisins. Meðal framsögumanna á ráðstefnunni er Anna Dóra Sæþórsdóttir, lektor í ferðamálafræðum við Háskóla Íslands. Mun hún fjalla um aðdráttarafl ferðamannastaða: 
«Ég ætla að fjalla almennt um aðdráttarafl staða, bæði út frá náttúru og menningu, en í ljósi yfirskriftar ráðstefnunnar og þess sem allar kannanir benda til - að náttúran sé enn helsta aðdráttarafl ferðamanna á Íslandi - mun ég leggja megináherslu á náttúruna.» 
Og hvernig má lýsa aðdráttarafli staða? 
«Enginn staður eða viðburður er aðdráttarafl í sjálfu sér, en getur orðið það þegar búið er að gera hann þekktan meðal ferðamanna. Í nútíma samfélagi eru ferðamenn umfram annað neytendur merkinga, ímynda og tákna. En ólíkt almennri vöruneyslu þarf ferðamaðurinn að koma á sjálfan staðinn til þess að upplifa hann.» 
Hvernig upplifa ferðamenn Ísland? 
«Upplifun ferðamanna á náttúrunni er mjög sterk - gestum okkar finnst landið ævintýri líkast. Ég mun sérstaklega segja frá rannsóknum sem ég vann í samstarfi við kollega mína um þolmörk ferðamennsku, þ.e.a.s. hversu marga gesti tiltekin svæði þola. Könnunin var gerð á sex friðlýstum svæðum, þjóðgörðunum Skaftafelli og Jökulsárgljúfrum, þá Landmannalaugum og Lónsöræfum og einnig Sveinstindi og Langasjó.» 
Má reikna út hve marga gesti staður þolir? 
«Nei, það er ekki beinlínis hægt, heldur fer það eftir þeim markmiðum sem við setjum á hverjum stað. Ef markmiðið er að ferðamenn eigi að geta upplifað ósnortin víðerni, vinna mannfjöldi og miklar þjónustubyggingar gegn því. Nauðsynlegt er að setja skýr markmið á hverjum stað og fylgja þeim eftir, kanna væntingar gesta og hvort staðurinn stenst þær væntingar.» 
Hefur þetta verið gert við uppbyggingu ferðaþjónustu á náttúruverndarsvæðum á Íslandi? 
«Segja má að þolmarkarannsóknirnar séu fyrsta skrefið í þá átt. Náttúruverndar- og ferðamálayfirvöld geta nú nýtt sér þessar niðurstöður við skipulag og stefnumótun þessara svæða. Hefð er fyrir slíkum rannsóknum og hagnýtri notkun þeirra víða erlendis, til dæmis í Bandaríkjunum, Kanada, Noregi og Svíþjóð; löndum með stór, óbyggð svæði. Reynslu þeirra má því vel heimfæra hingað.» 
Í rannsókninni skoðaðir þú sérstaklega upplifun ferðamanna? 
«Já, og það er merkilegt að þótt yfir 100 þúsund erlendir ferðamenn komi árlega í Landmannalaugar en tvö þúsund í Lónsöræfi, telja gestir á báðum stöðum að fjöldinn sé hæfilegur. Fjöldi er þannig afstætt hugtak í þessu tilliti.»
