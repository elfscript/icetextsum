Eftir Jón Pétur Jónsson jonpetur@mbl.is FRAMTÍÐ hvalaskoðunarfyrirtækja hérlendis er björt svo fremi að hvalveiðum hér við land verði hætt segja Hvalaskoðunarsamtök Íslands. Ásbjörn Björgvinsson, formaður samtakanna, segir hvalaskoðun og hvalveiðar ekki fara saman og stjórnvöld vinni gegn hvalaskoðunarfyrirtækjum. En samtökin kynntu sjónarmið sín á blaðamannafundi í gær.
Samtökin benda á að fjöldi hvala og fjölbreytileiki tegunda sé hér meiri en víðast hvar annars staðar í heiminum og sé það mikið aðdráttarafl fyrir erlenda ferðamenn. Undanfarin 10 ár hafi árangur hvalaskoðunarfyrirtækja verið stigvaxandi og ætli megi að atvinnugreinin geti skilað miklu í framtíðinni. Sé litið til fjölda farþega í hvalaskoðun á Íslandi árin 1995-2004 sést að mikil aukning hafi átt sér stað. Árið 1995 hafi farþegarnir verið nokkur þúsund talsins en í fyrra hafi þeir verið tæp 82 þúsund. Í ár eru 10 ár frá því að hvalaskoðun hófst á Íslandi. 
Andstæður sem rekast á
«Við erum að leggja áherslu á það að þarna sé mjög jákvæð atvinnugrein að byggjast upp með mjög miklum hraða sem er að skapa okkur mjög jákvæða ímynd. Á meðan erum við að lenda í því að það er verið að kynna hvalveiðar úti um allan heim fyrir milljónatugi, en við erum ekki að kynna hvalaskoðun fyrir milljónatugi,» segir Ásbjörn. Hann segir að þarna séu andstæður að rekast á sem geri lítið til að hjálpa hvalaskoðun hérlendis og í raun sé verið að skaða greinina. Samtökin krefjast þess að allar ákvarðanir um hvalveiðar verði byggðar á forsendum sem taki fullt tillit til efnahagslegra hagsmuna ferðaþjónustunnar og útflutningsfyrirtækja. 
Aðspurður segir Ásbjörn að fjölgunin hafi verið í samræmi við fjölgun ferðamanna til Íslands eða frá 12-20% á ári. «Það er alveg gríðarlega mikilvægt fyrir ferðaþjónustuna á Íslandi að fá þessa auka ferðamenn í þessa auka afþreyingu,» segir Ásbjörn. Samtökin benda á að í skoðanakönnun sem unnin var að Ferðamálasetri Íslands við Háskólann á Akureyri árið 2002 hafi komið í ljós að u.þ.b. 20% þeirra ferðamanna sem fóru í hvalaskoðun voru að koma til landsins vegna hvalaskoðunar. 
Jafnframt benda samtökin á að beinar og óbeinar tekjur af greininni námu 1,9 milljörðum kr. árið 2004. Samtökin álykta að stjórnvöld hafi ákveðið að fórna meiri hagsmunum fyrir minni þegar horft sé til fjárhagslegs ávinnings ferðaþjónustunnar og tugmilljóna kostnaðar ríkisins vegna hvalveiðanna.
