Framkvæmdanefnd um einkavæðingu kynnti í gær fyrirkomulag á einkavæðingu Landssíma Íslands hf., sem nefndin hyggst ljúka snemmsumars. Eins og fram kom í fréttum Morgunblaðsins á laugardag, verður Síminn seldur í einu lagi, að grunnnetinu meðtöldu, og ákveðið er að enginn einn aðili, skyldir eða tengdir aðilar, eignist stærri hlut í fyrirtækinu en 45%, en það þýðir að fjárfestar í fyrirtækinu þurfa að vera a.m.k. þrír. Þá er ráð fyrir því gert að Síminn verði skráður á Aðallista Kauphallar Íslands og ekki minna en 30% heildarhlutafjár boðin til sölu fyrir árslok 2007.
Það fyrirkomulag, sem nú hefur verið ákveðið, stuðlar að því að einn aðili verði ekki allsráðandi í Símanum, sem er jákvætt út af fyrir sig. Hins vegar eru 45% harla stór hlutur í fyrirtæki - yfirtökuskylda myndast t.d. við 40% eignarhlut samkvæmt núverandi löggjöf. Markmið um dreifða eignaraðild hafa þannig ljóslega ekki verið höfð að markmiði, heldur að sem hæst verð fáist fyrir Símann, eins og raunar segir beinlínis í skýrslu einkavæðingarnefndar. 
Morgunblaðið hefur áður sagt að það sé mikilvægt markmið að eigendur fyrirtækisins, almenningur, fái sem mest fyrir það og að þeir, sem sjá um söluna, verði ekki sakaðir um að hafa selt Símann á útsöluverði. Þetta sé hins vegar langt í frá eina markmiðið. 
Blaðið hefur t.d. talið æskilegt að eignaraðild verði dreifð og almenningur fái tækifæri til að eignast hlut í Símanum. Sú mun verða raunin, en farin er hálfgerð fjallabaksleið að því markmiði; aftur líkast til í þágu þess að fá sem hæst verð. 
Síminn er í einstakri stöðu, ekki aðeins vegna stærðar sinnar og fjárhagslegs styrks, heldur sem algjört lykilfyrirtæki í þróun upplýsingasamfélagsins á Íslandi. Morgunblaðið hefur sagt að það yrði mikið slys, ef einhver af viðskiptasamsteypunum, sem gerast nú æ frekari til fjörsins í íslenzku þjóðlífi, næði yfirráðum í Símanum og þar með lykilstöðu í bæði fjarskipta- og fjölmiðlastarfsemi á Íslandi. 
Ljóst er að skilyrði einkavæðingarnefndar, um að kaupendur Símans megi ekki eiga beint eða óbeint hlut í keppinautum hans, útiloka engan veginn að þetta geti gerzt. 
Það er sjálfsagt ekki hlutverk framkvæmdanefndar um einkavæðingu að hafa skoðun á því hvort sala Símans eykur á samþjöppun í viðskiptalífinu eður ei. Það hefði aftur á móti að sjálfsögðu verið í valdi stjórnarflokkanna, sem skipa fulltrúa sína í nefndina, að búa þannig um hnútana að sala fyrirtækisins færi ekki fram fyrr en sett hefðu verið lög á Alþingi, sem kæmu böndum á viðskiptasamsteypurnar, sem leynt og ljóst stefna að því að skipta atvinnulífinu á milli sín. Stjórnarflokkarnir virðast ekki treysta sér í þann slag. 
Þau atriði, sem einkavæðingarnefnd hyggst fara eftir við ákvörðun sína um hverjum skuli selja Símann, gefa aftur á móti svigrúm til að vega og meta tilboðin, ekki eingöngu eftir því hver býður hæst, heldur jafnframt hver er t.d. fjárhagslegur styrkur bjóðenda, reynsla af fyrirtækjarekstri og hugmyndir og framtíðarsýn varðandi reksturinn. 
Morgunblaðið hefur áður lýst þeirri skoðun og ítrekar hana hér, að það væri að mörgu leyti æskilegast að erlendur kjölfestufjárfestir - fjarskiptafyrirtæki eða fyrirtæki, sem sérhæfir sig í fjarskiptafjárfestingum - eignaðist stærstan hlut í Símanum. Rökin fyrir því eru í fyrsta lagi að Síminn fengi þannig aðgang að tækniþekkingu, rannsóknum og þróunarvinnu, sem okkar litli markaður stendur tæplega undir. Í öðru lagi að þannig nýttu menn tækifærið við sölu Símans til að auka erlenda fjárfestingu og vekja athygli á Íslandi sem fjárfestingarkosti. Og síðast en ekki sízt má telja að íslenzkum almenningi hugnaðist betur að erlendur fjárfestir stýrði Símanum en að einhver hinna innlendu viðskiptasamsteypna bætti honum í eignasafn sitt. Það er raunar orðið löngu tímabært að öflugir erlendir fjárfestar, sem einkum horfa á arð af fjárfestingum sínum, myndi mótvægi við baráttu viðskiptasamsteypnanna um völd og áhrif í íslenzku samfélagi. 
Grunnnetið verður selt með Símanum. Í skýrslu framkvæmdanefndar um einkavæðingu eru sett fram margvísleg rök gegn því að skilja grunnnetið frá við sölu Símans. Meðal annars bendir nefndin á að mikil óvissa fylgi því að skilja grunnnetið frá fyrirtækinu, kostnaður verði mikill og engin trygging sé fyrir því að samkeppnisstaða verði jöfnuð með því móti, umfram það sem fjarskipta- og samkeppnislög tryggja þegar. 
Eins og Morgunblaðið sagði frá á laugardag hafa stjórnarflokkarnir ákveðið að fara fremur þá leið, sem blaðið hefur verið meðmælt, að láta hluta af söluandvirði Símans renna í sérstakan sjóð, sem síðan fjármagni fjárfestingar í fjarskiptaþjónustu á landsbyggðinni á grundvelli útboða. Það er einfaldasta og skilvirkasta leiðin til að tryggja íbúum þeirra svæða, sem fjarskiptafyrirtækin telja gefa litla hagnaðarvon, aðgang að góðum tengingum við umheiminn. 
Enn fremur verður horft til áforma bjóðenda í Símann um þjónustu við landsbyggðina við mat á tilboðum. 
Einkavæðingarnefnd telur að hvað aðgang keppinauta Símans að grunnneti fyrirtækisins varðar, dugi núverandi löggjöf. Hún bendir hins vegar á það, sem liggur í augum uppi, að til þess að sú löggjöf virki eins og hún á að gera, verður að efla eftirlitsstofnanir. «Tekið er undir það sjónarmið að gæta verði þess að eftirlitsstofnanir séu færar um að bregðast við kvörtunum á skilvirkan hátt þannig að niðurstaða liggi fyrir sem allra fyrst, enda eru breytingar í fjarskiptatækni örar og þróun fjarskiptaþjónustu hröð,» segir nefndin í skýrslu sinni. 
Einkavæðing Símans getur komið miklu góðu til leiðar, ef rétt er á haldið. En hún getur líka orðið til þess, að æ erfiðara verði að vinda ofan af þróuninni í átt til æ meiri samþjöppunar auðs og áhrifa í íslenzku samfélagi. Það er að sjálfsögðu enn ekki of seint að koma í veg fyrir það.
