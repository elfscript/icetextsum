Hætta er á, að allt að 300.000 eþíópísk börn deyi úr vannæringu á þessu ári komi ekki til aukinnar aðstoðar erlendra ríkja og hjálparstofnana.
Björn Ljungqvist, yfirmaður Barnahjálparsjóðs Sameinuðu þjóðanna, sagði í gær, að stofnunin þyrfti að fá um 830 millj. ísl. kr. á næstu tveimur mánuðum til að bjarga 170.000 börnum, sem nú eru að því komin að svelta í hel. Ljungqvist sagði, að um 300.000 börn dæju í Eþíópíu á hverju ári vegna vannæringar. «Þetta er eins og hamfarirnar við Indland séu endurteknar árlega í þessu landi.» 
Miklir þurrkar og einnig flóð eiga sína sök á ástandinu að sögn stjórnvalda en Sameinuðu þjóðirnar kenna líka stjórnvöldum um, stjórnlausri fólksfjölgun, óreiðu í efnahagsmálum og gróðureyðingu./ 15
