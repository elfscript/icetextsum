VERÐ á mjólk hefur lækkað um 33,4% frá áramótum. Ástæðan fyrir þessu er fyrst og fremst verðstríð á matvörumarkaði. Samkvæmt mælingum Hagstofu íslands hafa mjólkurvörur lækkað mikið í verði þrjá mánuði í röð.
Á vef Hagstofunnar er hægt að rekja verðlag á einstökum matvörum aftur í tímann; allt aftur til nóvembermánaðar árið 1992. Í þeim mánuði var verð á mjólk 19,7% hærra en það er í dag. Það þarf því að öllum líkindum að fara aftur á níunda áratug síðustu aldar til að finna jafn lágt verð á mjólk og í verslunum í dag. 
Verð á nær öllum mjólkurvörum hefur lækkað síðustu mánuðina. Þannig hefur verð á jógúrt t.d. lækkað um 33,4% frá áramótum og hefur ekki verið lægra síðan einhvern tímann á níunda áratugnum. 
Margar fleiri vörur hafa lækkað í verði í verðstríðinu. Þannig hefur t.d. verð á brauði lækkað um 9,7% frá áramótum, en það þarf aðeins að fara aftur til ársloka 2000 til að finna sambærilegt verð á brauði og nú er í boði. 
Ein af fáum vörutegundum sem hefur hækkað í verði síðustu mánuðina er kjöt, um 4,6% frá áramótum.
