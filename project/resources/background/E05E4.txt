VINSÆLASTA mynd helgarinnar í íslenskum kvikmyndahúsum var geimferðaævintýrið The Hitchhiker's Guide to the Galaxy . «Við erum í skýjunum yfir velgengni myndarinnar hér á landi og voru Disney-menn himinlifandi enda áttum við í harðri samkeppni við stórmynd Ridley Scotts,» segir Christof Wehmeier hjá Sambíóunum. «Við erum bæði að fá bíógesti á myndina sem hafa lesið bækur Douglas Adams og þá sem hafa aldrei komist í kynni við hinar mjög fyndnu og frumlegu bækur höfundarins. Myndin á eftir að rúlla vel. Bíógagnrýnin á myndina hefur líka verið góð. Þetta er auðvitað mjög sérlundaður húmor í myndinni en það gerir hana einmitt sérstaka og áhugaverða fyrir bíógesti,» segir hann. Um 6.300 manns sáu myndina um helgina en með miðvikudegi og fimmtudegi hafa um 9.500 manns lagt leið sína á hana. Myndin í öðru sæti er af öðrum toga en það er Kingdom of Heaven eftir fyrrnefndan leikstjóra, Ridley Scott. Hún gerist á tímum krossferðanna á 12. öld og fer Orlando Bloom með aðalhlutverkið. Alls sáu hana um 4.300 manns um helgina en heildaraðsókn er komin í um 7.300 manns.
Kvikmyndahátíðarmyndirnar Der Untergang og Mótorhjóladagbækurnar af IIFF 2005 eru sína fimmtu viku á listanum. Um 8.300 hafa séð fyrrnefndu myndina sem fjallar um síðustu daga Hitlers en um 6.500 manns þá síðarnefndu en hún segir frá Ernesto «Che» Guevara á yngri árum.
