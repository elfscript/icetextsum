AÐSTANDENDUR félagsins Almenningur ehf., sem stofna á formlega eftir helgina til að taka þátt í kaupum á Símanum, komu saman til fundar á Hótel Holti í gærmorgun til að ráða ráðum sínum. Alls hafa nú á sjöunda þúsund tilkynningar borist frá almenningi um þátttöku í tilboði í Símann. Að sögn Orra Vigfússonar liggja fjárhæðir þessara loforða ekki endanlega fyrir en skjóta megi á töluna 12 milljarða króna.
«Margir hafa boðist til að koma til okkar og gefa góð ráð,» sagði Orri, sem reiknaði með að fleiri álíka fundir og í gær yrðu haldnir, en þá mætti vel á annan tug manna. Orri sagði þessa fundi snúast um að ræða framtíðarsýn hópsins og aðkomu hans að sölu Símans. Mestu skipti að auðvelda aðkomu almennings að henni. 
Hópurinn hefur óskað eftir því við einkavæðingarnefnd að lengri frestur verði gefinn til að skila inn tilboðum.
