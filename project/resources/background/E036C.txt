STEVE Dunn frá Bristol verður að vera vel vakandi er hann blæs til leiks á hádegi í grannaslag Portsmouth og Southampton í slagnum um suðurströndina á Fratton Park í Portsmouth. Leikurinn er gríðarlega mikilvægur fyrir Southampton sem er í þriðja neðsta sæti deildarinnar og er þetta í fyrsta sinn sem Harry Redknapp mætir á Fratton Park frá því hann yfirgaf Portsmouth og tók við sem knattspyrnustjóri Southampton sem hefur aldrei fallið úr úrvalsdeildinni frá því deildin var stofnuð. Alain Perrin hefur stjórnað Portsmouth í þremur leikjum og fengið fjögur stig í þeim leikjum en liðið tapaði á heimavelli gegn Liverpool í vikunni, 2:1, en liðið er sjö stigum frá fallsæti, í sætinu fyrir ofan grannaliðið frá Southampton. 
Tölfræðin er á bandi Portsmouth enda hefur heimaliðið alltaf sigrað í viðureignum þeirra í úrvalsdeildinni og á síðustu leiktíð skoraði Aiyegbeni Yakubu sigurmark Portsmouth. Það ríkir mikil spenna í herbúðum Southampton enda hefur liðið verið í neðri hluta deildarinnar frá upphafi mótsins. Uppskeran er rýr, 28 stig úr 34 leikjum, og hefur liðið aldrei verið með eins fá stig á þessu stigi mótsins frá stofnun úrvalsdeildarinnar. Frá því að Redknapp tók við liðinu hefur liðið sigrað í þremur af alls 18 leikjum og aðeins sigrað í einum af 17 síðustu útileikjum sínum og eini útisigurinn var gegn Boro hinn 20. mars.
