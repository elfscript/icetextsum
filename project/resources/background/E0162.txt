Fiona Apple lagði lokahönd á Extraordinary Machines árið 2003, ásamt upptökustjóranum Jon Brion, þeim hinum sama og vann með henni að síðustu plötu, When the Pawn . Epic Records, dótturfyrirtæki Sony BMG, hefur neitað að gefa hana út, að sögn vegna þess að yfirmönnum þess finnst engin borðleggjandi smáskífa vera á plötunni.
Platan lak hins vegar út á Netið; sumir segja að Brion hafi þar verið að verki, en hann þvertekur fyrir það. Lög af henni hafa verið spiluð af krafti í útvarpi og fyrirtækið BigChampagne, sem fylgist með niðurhali á tónlist á Netinu, segir að um 38.000 notendur í Bandaríkjunum séu að ná í plötuna í einu, allan sólarhringinn. 
Þessi mótbyr innan Epic er þó barnaleikur, miðað við annað sem Fiona hefur gengið í gegnum á stuttri ævi. Fiona Apple Maggart fæddist 13. september 1977 í New York-borg, dóttir leikaranna Brandons Maggarts og Diane McAfee. Foreldrar hennar skildu þegar hún var fjögurra ára. Móðir hennar ól hana upp í New York og hún byrjaði að læra á píanó þegar hún var átta ára. Fionu fannst skemmtilegast að spinna laglínur á píanóið og hætti fljótlega í píanótímum, en kenndi sjálfri sér að spila. 
Nauðgað 12 ára
Að sögn trúði hún vini sínum fyrir, þegar hún var ellefu ára, að hún ætlaði að drepa sjálfa sig og síðan systur sína, Amber, sem var eldri. Í kjölfarið var hún send til sálfræðings og hefur síðan sagt að á endanum hafi hún sannfærst um að hún hlyti að vera á einhvern hátt óeðlileg, fyrst hún þyrfti á sálfræðiaðstoð að halda. Árið eftir, þegar hún var tólf ára, var Fionu nauðgað á hrottalegan hátt. Hún fjallar varfærnislega um þá lífsreynslu í laginu «Sullen Girl» á plötunni Tidal , en hefur talað um hana á opinskáan hátt í viðtölum. 
Nauðgunin átti sér stað fyrir utan heimili þeirra mæðgna í New York. Í mörg ár eftir þessa hryllilegu raun var hún hrædd við að einhver væri í fataskápnum hennar og leitaði reglulega af sér allan grun. Hún var líka móðursjúk í nærveru eldri karlmanna og segir að enn þann dag í dag fái hún martraðir vegna nauðgunarinnar. 
Á unglingsárunum og við gerð plötunnar Tidal , sem kom út þegar hún var 18 ára, þjáðist hún af átröskun. Í viðtali við Rolling Stone árið 1998 sagði hún: «Ég var alveg örugglega með átröskun. Það var sérstaklega niðurdrepandi að allir héldu að ég væri með lystarstol, en í raun var ekki svo. Ég var bara mjög þunglynd og hataði sjálfa mig. Þetta snerist ekki um að vera grönn, heldur vildi ég ekki vera líkamlega aðlaðandi. Sjálfshatrið var afleiðing nauðgunarinnar, sem átti sér stað þegar ég var orðin svolítið bústin. Ég ályktaði bara sem svo að ef maður væri með eitthvað utan á sér sem hægt væri að grípa í, myndi einhver grípa í það. Þannig að ég losaði mig viljandi við það.» 
Vandamál einhvers annars
Í viðtali við nuvo.net sagði hún: «Ég þekki ekki sögu mannsins sem nauðgaði mér, en hann á greinilega bágt. Hann er veikur. Þetta er svipað og þegar foreldrar misþyrma börnum sínum vegna þess að þeir ráða ekki við lífið sjálfir. Þeir verða að finna til máttar síns á svona ódýran og viðbjóðslegan hátt. 
Það eina sem ég get sagt við manneskju sem hefur gengið í gegnum svona lífsreynslu er að þetta hefur ekkert að með hana sjálfa að gera. Þetta gefur ekkert í skyn um virði hennar sem manneskju. Þetta sýnir bara fram á veikindi þess sem framdi glæpinn. Hann misnotar hana vegna þess að hún er sterk og hrein - það er bara svo erfitt að skilja þetta og ganga í gegnum þetta. En það sem maður þarf að átta sig á er að þetta er vandamál einhvers annars, ekki manns sjálfs.» 
Þegar Fiona las fyrsta neikvæða dóminn um Tidal klóraði hún sig til blóðs á vinstri úlnlið. Hún klóraði upp allan handlegginn og er enn með ör þar sem sárið var dýpst. Apple hefur þannig þurft að kljást við sjálfshatur og þunglyndi frá unga aldri. 
Fiona var uppgötvuð þegar vinkona hennar gaf Kathryn Schenker, kynningarfulltrúa í tónlistariðnaðinum, demóspólu. Á meðal skjólstæðinga Schenkers voru Aerosmith og Sting. Vinkonan var að passa börn kynningarfulltrúans, sem hreifst samstundis af tónlist og stíl Fionu. Hún kynnti hana fyrir Andrew Slater, upptökustjóra og umboðsmanni. Fiona fékk útgáfusamning við WORK, dótturfyrirtæki Sony, sem gaf út fyrstu plötuna, Tidal , árið 1996. 
Tidal var sannarlega tekið með kostum og kynjum í tónlistarheiminum og seldist í margfaldri platínusölu. Á plötunni voru lög á borð við «Shadowboxer», «Sleep to Dream» og «Criminal», sem nutu öll mikilla vinsælda. Fiona var valin besti nýliðinn á MTV tónlistarverðlaununum 1997 og lýsti yfir í verðlaunaræðunni að tónlistarbransinn væri «kjaftæði». 
Ætlaði að hætta
Árið 1999, þegar hún var 22 ára, kom svo önnur platan, When the Pawn . Reyndar var titillinn öllu lengri í fullri lengd: When the Pawn Hits the Conflicts He Thinks Like a King What He Knows Throws the Blows When He Goes to the Fight and He'll Win the Whole Thing 'Fore He Enters the Ring There's No Body to Batter When Your Mind Is Your Might So When you Go Solo, You Hold Your Own Hand and Remember That Depth Is the Greatest of Heights and If You Know Where You Stand, Then You Know Where to Land and If You Fall It Won't Matter, Cuz You'll Know That You're Right . 
Platan náði platínusölu eins og hin fyrri, en sagan hermir að í kjölfarið hafi Fiona ákveðið að «leggja hljóðnemann á hilluna», 22 ára að aldri. Jon Brion upptökustjóri hafi hins vegar sannfært hana um nauðsyn þess að gera nýja plötu. Extraordinary Machine var svo fullgerð árið 2003 sem fyrr segir, en á henni heggur Apple í nokkuð svipaðan knérunn og á When the Pawn ; undirritaður er ekki frá því að þar fari snillingur sem synd væri að mölétnum endurskoðendum Sony BMG tækist að halda í gíslingu mikið lengur.
