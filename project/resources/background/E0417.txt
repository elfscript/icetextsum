ENSKI prófessorinn David Crystal er ekki sá fyrsti sem heimfærir einhverja allsherjar kenningu um tungumál yfir á íslensku. Skemmst er að minnast þjóðfræðings sem telur að vönduð íslenska sé tungutak yfirstéttarinnar og valdi málótta hjá almenningi.
Misskilningur Crystals, sem mun víst vera sérfræðingur í tungumálum, er að hann ber saman minnihlutatungumálið welsku sem hefur um langan aldur átt í höggi við hina ensku herraþjóð, og íslensku sem er tungumál meirihluta þjóðar (til skamms tíma allrar þjóðarinnar) í strjálbýlu landi og var svo heppin að herraþjóðin var í órafjarlægð nema fáeinir valdamenn og kaupmenn. Nú er ef til vill komið á daginn að litlu munaði að Frakkar næðu yfirráðum hér. Ég er hræddur um að hreintungumönnum hefði reynst erfiðari tungumálabardaginn við þá en Danina! 
Crystal segist þó vera «vinur lítilla tungumála» og vilja veg þeirra sem mestan. En ráðlegging hans er að við skulum hætta að berjast, þola dálitlar barsmíðar, leyfa málinu að blandast væntanlega ensku þá muni það bjargast svona nokkurn veginn óbjagað. Hætt er þó við, að förum við eftir þessu «góða» ráði þurfi að þýða til að mynda Laxness og Þórberg handa, eigum við að segja næstu kynslóð á eftir þeirri sem er að vaxa úr grasi núna? Að ekki sé talað um Íslendingasögurnar. 
Við eigum að þola dálitlar barsmíðar, fara undan í flæmingi, þá reddast þetta allt! Eitt höggið virðist í þann veginn að ríða af. Ég heyrði í erindum tveggja íslenskuprófessora við Háskóla Íslands á sömu ráðstefnu og Crystal boðaði sitt undanhald samkvæmt áætlun, að sterkar raddir væru uppi innan háskólans um að öll kennsla í deildum eins og læknadeild og raunvísindadeild, ætti að fara fram á ensku. 
Hvernig verður tungutakið hjá íslenskum læknum, jarðfræðingum, eðlisfræðingum og hver veit hvað, ef þetta gengur eftir? Hvenær verður farið að kenna íslensku á ensku? 
Og hvaðan kemur næsta högg? Verður krafan kannski að kennsla í framhaldsskólum verði að fara fram á ensku til að nemendurnir verði betur búnir undir háskólanám? Og svo koll af kolli niður eftir skólakerfinu. 
Hreintungustefnan er vissulega ekki eins einstrengingsleg og hún var um tíma um miðja síðustu öld, hún hefur lagað sig talsvert eftir kröfum tímans. En það má ekki gefa of mikið eftir, og vissulega eru vandamálin æðimörg. Eitt þeirra er sú tilhneiging að hætta að beygja sagnir. Þar er stórátaks þörf. 
Ég tek undir herhvöt leiðarahöfundar Morgunblaðsins á laugardaginn: Megi hreintungustefnan lifa góðu lífi! Höfundur er blaðamaður og rithöfundur.
