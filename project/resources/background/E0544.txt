Hvers vegna Húnavatnssýslan? 
Það var útlit fyrir að þessa daga yrði gott veður í Húnavatnssýslunni svo við ákváðum að fara þangað. Elín er ákaflega veðurglögg og veit því hvert er best að fara. 
Aðstaðan á tjaldsvæðinu í Dæli í Víðidal er sérstaklega góð, þar er skjólgott og svo eru eigendurnir með upphitað þjónustuhús með aðstöðu til eldunar og borðhalds. Þar eru líka smáhýsi til leigu og gufubað er á tjaldsvæðinu. Svo er endalaust hægt að finna sér gönguleiðir og staði til að skoða á svæðinu. 
Í Hindisvík, sem er fremst á Vatnsnesi, var 18 stiga hiti, sólskin og logn á annan sumardag. Við ætluðum varla að geta farið þaðan. Annars var hitinn um 12 til 15 stig yfir daginn en fór niður í núllið á nóttunni. 
Eruð þið búin að fara víða? 
Við erum farin að ferðast um landið á annan hátt en áður, við skoðum það í raun og veru með stækkunargleri. Það er endalaust hægt að finna nýja staði, en maður þarf oft að spyrjast fyrir um þá. Sem betur fer hefur orðið mikil aukning í að merkja gönguleiðir og gera kort. Manni endist ekki ævin í að skoða þetta fallega land okkar. 
Ferðist þið alltaf tvö saman? 
Litla ferðafélagið er hópur af vinafjölskyldum sem hefur ferðast saman í 25 ár eða lengur og höfum við verið í því frá upphafi. Við förum einnig hvert í sínu lagi og misjafnt hversu lengi er haldið út. Við hjónin náum að fara í 25 til 35 nætur í útilegur á ári. Fyrir tveimur árum urðu útilegunæturnar 42, sem okkur þótti afbragð. Í ár og í fyrra hófum við útilegur á sumardaginn fyrsta en oftast áður ekki fyrr en í maí. 
Vorið er skemmtilegur tími, gróðurinn er að blómstra og fuglasöngur er í hámarki. Á haustin er gaman að fara út fyrir upplýst þéttbýlið, sitja úti á myrkum kvöldum og skoða stjörnurnar og norðurljósin. Fólk getur notið þessara tveggja árstíða miklu betur en það gerir. Útilegutíminn er í raun fimm mánuðir. 
Eitt sem þarf að hafa í huga þegar maður fer á þessum árstíma er að hringja á undan sér því oft er jarðvegurinn svo blautur að ekki er hægt að hleypa bílum og vögnum inn á tjaldstæðin. Maður verður að haga sér eftir veðri og aðstæðum. 
Farið þið þá ekki til 
útlanda á sumrin? 
Við erum bæði mjög hrifin af náttúrunni og að fara í útilegu er okkar áhugamál yfir sumarið. Þótt það sé gaman að vera erlendis þá gætum við ekki hugsað okkur að vera neinsstaðar annarsstaðar en í íslensku sumri. Það er ekkert sem jafnast á við það. 
Við höfum verið gift í 38 ár og höfum bæði mikinn áhuga á náttúrunni, heilsu og hreyfingu. 
Fyrirtækið sem við vinnum við, Sagamedica-Heilsujurtir ehf., tengir okkur líka við náttúruna. En við framleiðum náttúruvörur úr íslenskri ætihvönn. Ferðinni er því oft heitið á landsvæði þar sem hvönnin er mest. Við hjónin erum heppin að geta stundað áhugamál og vinnu saman. 
Hvenær á svo að fara 
næst í útilegu? 
Næsta útilega verður líklega um komandi helgi. Við erum byrjuð að spá í veðurfarið og ef það leyfir þá verður farið, en það verður að vera þurrt og sæmilega hlýtt. 
Það eiga allir orðið svo góð tæki til að fara í útilegu og fólk á að nýta þau betur en það gerir. Svo er til svo mikið af fallegum tjaldstæðum. 
Nú er bara að vona að þetta verði gott útilegusumar og að við getum verið í útilegu fram í september eins og undanfarin ár.
