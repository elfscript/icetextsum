Erlendur Sigmundsson fæddist í Gröf á Höfðaströnd 5. nóv. 1916. Hann lést á LSH 1. apríl síðastliðinn. Foreldrar hans voru Sigmundur Sigtryggsson, bóndi og síðar verslunarmaður á Siglufirði, f. 1889, d. 1975, og kona hans Margrét Erlendsdóttir húsfreyja, f. 1894, d. 1959. Systir Erlendar var Hulda Sigmundsdóttir, f. 1929, d. 1972. Uppeldissystur Erlendar eru Kristín Rögnvaldsdóttir, f. 1922, og Sigríður Sigurðardóttir, f. 1916, d. 1995.
Erlendur kvæntist 11. maí 1940 Margréti Sigríði Tómasdóttur, f. 21. maí 1915 í Hólum í Saurbæjarhreppi í Eyjafirði, d. 23. mars 1964. Foreldrar hennar voru Tómas Benediktsson, bóndi og oddviti í Saurbæjarhreppi, f. 1883, d. 1980, og kona hans Sigurlína Einarsdóttir, ljósmóðir, f. 1883, d. 1929. Erlendur kvæntist 3. maí 1971 Ásu Jónsdóttur, f. 1919, d. 1993 (skildu), og 7. júlí 1973 kvæntist hann Sigríði Símonardóttur, f. 20. ágúst 1920, d. 28. mars 1995. Foreldrar hennar voru Símon Þórðarson, f. 1888, d. 1934, og kona hans Ágústa Pálsdóttir, f. 1895, d. 1978. Dætur Erlendar og Margrétar eru: 1) Margrét, kennari, f. 6. apríl 1942, gift Helga Hafliðasyni, arkitekt, f. 2. mars 1941. Börn þeirra eru: a) Hafliði, f. 1964, í sambúð með Ragnhildi Vigfúsdóttur og eiga þau tvær dætur, Vigdísi og Hólmfríði. b) Erlendur, f. 1967, kvæntur Kristínu Láru Friðjónsdóttur og eiga þau eina dóttur, Margréti Ólöfu. c) Ólöf Huld, f. 1974, í sambúð með Halldóri Kristni Júlíussyni og eiga þau einn son, Ófeig Helga. 2) Álfhildur, leikskólakennari, f. 30. maí 1946, gift Eymundi Þór Runólfssyni, verkfræðingi, f. 24. júní 1940. Börn þeirra eru a) Runólfur, f. 1969, kvæntur Jintönu Chareonwong, b) Margrét Sigríður, f. 1971, og á hún þrjú börn, Huga Þey, Hávar og Eyrúnu Úu. 
Erlendur varð stúdent frá Menntaskólanum á Akureyri 1938, cand. theol. frá HÍ 1942, sóknarprestur í Seyðisfjarðarprestakalli 1942-1965, prófastur í Norður-Múlaprófastsdæmi 1961-1965. Hann var stundakennari við barna- og unglingaskóla á Seyðisfirði 1942-1965, skólastjóri Iðnskólans á Seyðisfirði 1954-1965, framkvæmdastjóri Styrktarfélags vangefinna 1965-1967, biskupsritari 1967-1975 og farprestur þjóðkirkjunnar 1975-1982. 
Erlendur gegndi mörgum trúnaðarstörfum, var m.a. formaður fræðsluráðs Seyðisfjarðarkaupstaðar í tvo áratugi og sat í skólanefndum Hallormsstaðarskóla og Húsmæðraskóla kirkjunnar á Löngumýri. Hann átti sæti í yfirskattanefnd Seyðisfjarðar og Norður-Múlasýslu í tæpan áratug. Hann var kirkjuþingsmaður frá 1960-1962 og ritari Kirkjuráðs 1967-1975. 
Útför Erlendar verður gerð frá Fossvogskirkju í dag og hefst athöfnin klukkan 15. 
Hann birtist mér í þokunni á Seyðisfirði, hár og grannur, ljós og bjartur með glettnisglampa í augum. Þetta var á morgni lífs míns er ég steig þar á land til fundar við Maggý mína, stúlkuna sem ég var ákveðinn í að deila lífinu með. Þau tóku á móti mér og saman ókum við heim í Framnes, prestssetur staðarins, sem birtist mér eins og ljómandi ævintýrahöll, umgirt sjó á þrjá vegu. Þar beið móðirin, Margrét Tómasdóttir, sem geislaði af alltumvefjandi hlýju, og Álfhildur, unglingur með ofurlítinn forvitnisglampa í augum. Hafi ég kviðið þessu augnabliki, þá hvarf sú tilfinning umsvifalaust við fyrsta augnatillit og ég vissi að upp frá því væri þetta líka fjölskyldan mín. Þrátt fyrir þokuna minnist ég þessa dags sem eins hins bjartasta í lífi mínu.
Erlendur var í senn höfðinglegur og alþýðlegur, skarpgreindur, hagmæltur og músíkalskur. Hann var vel lesinn og átti gott með að spjalla við fólk. Slíkum manni vildi ég líkjast og við urðum vinir upp frá þessu. Margrét og Erlendur voru eitt. Þau studdu hvort annað í lífi og starfi, voru virt og vinsæl meðal sóknarbarnanna, enda kunnu þau bæði að gleðjast með glöðum og sefa sorgir þegar þær kvöddu dyra. Á heimilinu ríkti friður, birta og gleði. Þar var hamingja. Því miður stóð hún ekki lengi því að Margrét veiktist af krabbameini og lést tæpum þremur árum síðar, langt um aldur fram. Ég held að enginn hafi skilið til fulls hvílíkt áfall þetta varð Erlendi. Prestur sem sefaði sorgir annarra þurfti nú huggunar við en þá var ekki kominn tími áfallahjálpar og umönnunar fyrir þá sem áttu um sárt að binda. Í svartnætti sorgarinnar mátti því auðveldlega villast á gullnum veigum gleðinnar og dreggjavíni óminnisins. Enda þótt hann væri bugaður, í raun aðeins hálfur maður, varð hann aldrei bitur. Enn síður glataði hann sinni einlægu trú þótt baráttan við einmanaleikann væri hörð og hann ætti erfiðar stundir frammi fyrir guði sínum. Hann sinnti störfum sínum af alúð og boðskapur hans var ætíð hreinn og tær, borinn fram af skáldlegri snilld manns sem hafði afburðatök á íslenskri tungu. 
Þeir sem stóðu honum næst reyndu að létta honum byrðar lífsins og hjá okkur öllum átti hann athvarf og margra góðra stunda er að minnast í návist hans. Eitt sinn dvaldist hann hjá okkur um skeið og þá setti hann saman hundrað vísnagátur, okkur og börnum okkar til ómældrar ánægju. Hann orti líka ljóð, sjálfum sér til hugarhægðar og öðrum til yndis, sum þeirra eru lýrískar perlur sem skipa honum á bekk bestu skálda. Alla tíð fylgdist hann vel með, hafði yndi af lestri góðra bóka og ánægju af að ræða um það sem hann var að lesa hverju sinni. Hann var elskuríkur afi og stoltur af afkomendum sínum sem hann hafði skírt, alla með tölu. 
Ógleymanleg er hringferð um landið sem fyrst og fremst var heitið til Seyðisfjarðar á 100 ára afmælishátíð staðarins. Þar var frumflutt hátíðarljóð sem hann hafði ort af þessu tilefni og Jón Þórarinsson samið lag við. Á þeim sólskinsdegi var honum innilega fagnað og gamlir Seyðfirðingar þyrptust að til að rifja upp góðar minningar frá liðinni tíð. Við fórum síðar í ferðinni um æskuslóðir Margrétar í Eyjafirði og einnig Skagafjörð þar sem hann sleit barnsskónum og taldi fegurstu sveit á Íslandi. Hann kunni mikið af ljóðum og við hvert fjall, dal eða fjörð fann hann viðeigandi vísu eða sögu og stundum heilu kvæðin sem hann flutti okkur til ómældrar ánægju. Á ævikvöldi sínu dvaldi hann á Hrafnistu í Reykjavík þar sem vel var um hann hugsað og verður seint fullþakkað. Þar hélt hann um skeið bænastundir og spilaði reglulega gömlu lögin á píanó og fólkið tók undir. Eftir því sem á ævina leið, mátti æ oftar finna fyrir «gamla pabba» frá hamingjudögunum í Framnesi. 
Aldrei hefur mér tekist að líkjast honum eins og ég helst vildi en að leiðarlokum er mér efst í huga þakklæti fyrir að hafa átt þennan góða og hjartahreina dreng að tengdaföður og vini. Hann var þess fullviss að hann fengi að ganga út úr þokunni og verða aftur eitt með Margréti sinni og það er gott að trúa því að nú séu þau aftur saman, böðuð birtu hins eilífa ljóss. 
Helgi Hafliðason.
Erlendar Sigmundssonar afa míns minnist ég með hlýju og söknuði. Víst var hann frjór og skemmtilegur maður en góðmennskan var þó hans aðalsmerki. Heimsókn til afa gerði mig, að mér fannst, að betri manneskju og ég finn að ylur minninganna um hann mun fylgja mér áfram. 
Við afi kynntumst ekki almennilega fyrr en ég var orðin unglingur, eiginlega að mínu frumkvæði. Kannski hafði ég þá fyrst þroska til þess að hlusta, það þurfti nefnilega að hlusta á afa. Ég leitaði til hans og kom ekki að tómum kofunum hjá honum. Lífsviðhorf afa var einfalt, öruggt og gott. Hann trúði á guð. Hann var prestur og notaði fá vel valin orð og vitnaði gjarnan beint í heilaga ritningu. Ég féll fyrir andagift hans þegar hann jarðaði mág sinn Benedikt Tómasson, árið 1990. Það var fallega gert. 
Afi hafði skáldgáfu sem hann fékk mikla útrás fyrir í predikunum sínum en auk þess liggja eftir hann nokkur ljóð. Hann var vanur ræðumaður úr sinni preststíð og talaði gjarnan hátt og augnaráðið gat orðið ansi fjarrænt þó svo það væri aðeins ein unglingsstelpa að hlusta á hann. Nú ætla ég að reyna að raða minningabrotunum hans afa saman sem ég fékk svo oft að heyra. 
Afi hafði lifað tímana tvenna eins og von er með mann sem var fæddur árið 1916. Hann var einkabarn til 13 ára aldurs þegar Hulda systir hans fæddist en átti jafnframt tvær fóstursystur. Hann ólst upp í Hólakoti á Höfðaströnd þar sem nóg var af fiskmeti. Amma hans Guðbjörg sem ekki hafði fengið að fara í barnaskóla en lært að lesa af jafnaldra sínum með því að skrifa í jörðina var ljóðelsk og kenndi honum mikið af kveðskap. 
Sem strákur hafði afi ljóst hár og æði blá og stór augu og eitt sinn birtist honum engill drottins í Skagafirði og hann ákvað að verða prestur. Heldur var þó tvísýnt með skólagöngu vegna fátæktar en Sigmundur faðir hans gat slegið lán til þess að af henni gæti orðið. Loks hættu foreldrar hans búskap og fluttu til Siglufjarðar þar sen Sigmundur fékkst við verslunarstörf. Menntaskólaárin á Akureyri voru afa að mörgu leyti erfið og einn veturinn þurfti hann að hætta námi og fara að vinna en Sigurður skólameistari sendi þá eftir honum. Skólagangan varð mikið gæfuspor fyrir afa, ekki síst vegna þess að þar kynntist hann konunni sinni, Margréti Sigríði Tómasdóttur. Eftir stúdentspróf fluttu þau til Reykjavíkur þar sem afi lærði til prests. Þau giftu sig og eignuðust tvær dætur og bjuggu á Seyðisfirði á meðan Margrét lifði. Þeim líkaði vel á Seyðisfirði og bjuggu þar í rúmlega 20 ár. Amma hafði ekki síður skyldum að gegna sem prestsfrú, stóð við hlið manns sína og var hans stoð. Afi minn var aðeins 47 ára þegar hann missti konuna sína sem hann syrgði alla tíð síðan. 
Ég kveð þig nú, gamli góði afi minn, með þakklæti fyrir öll ljóðin og guðsorðin sem þú gafst mér og læt fylgja kveðju frá Huga, Hávari og Eyrúnu Úu sem þú skírðir öll. Megi góður guð ávallt vera með þér. 
Margrét Sigríður Álfhildar- og Eymundardóttir.
Lítill hnokki leggst við hlið afa síns eftir matinn. Það er kært á milli þeirra. Þeir hafa þennan sið að leggja sig litla stund eftir matinn og skiptast á sögum sem hefjast á orðunum: Þegar ég var lítill, þá varst þú ekki til... Í þetta skiptið þegja þeir litla stund; kannski hafa þeir borðað aðeins meira en venjulega. Svo lýkur sá litli upp rómi, svona til þess að hefja samræðurnar: «Jæja, afi minn, nú ferð þú bráðum að deyja.» 
Síðan eru liðin 38 ár. En nú er hann farinn hann afi minn, fullur tilhlökkunar um endurfundi við hana ömmu mína. Endurfundi sem hann hafði þráð í yfir fjóra áratugi. 
Sem prestur reyndist afi minn syrgjendum stoð og stytta, kunni að hugga og vekja von. Sjálfum sér gat hann ekki miðlað slíku og sorgin yfir missinum sótti hann jafnan heim með reglulegu millibili. Það var þeim fjölmörgu sem vænt þótti um hann raun að honum skyldi ekki takast að bægja frá sér þeim skugga. 
Þess á milli var afi kátur og félagslyndur, kunni að skemmta sér og öðrum og mátti það allt eins vera á hans kostnað. Hann var skáldmæltur og með ríka frásagnargáfu, kunni utan að verk stórskálda þjóðarinnar og gat brotið þau til mergjar. Afi var fagurkeri íslenskrar tungu og flutti öðrum betur ræður hvort heldur úr predikunarstól eða á mannamótum. Auk þess spilaði hann vel eftir eyranu og hljóp á milli tóntegunda eftir raddsviði þeirra sem sungu. Það var ómetanlegt forvitnum strák að geta sótt í slíkan brunn. Að eiga samleið með slíkum opnar dyr að fegurð orðs og hugsunar og býr með manni alla tíð. 
Við nutum þess báðir að spjalla saman um heima og geima og rökræddum jafnt dægurmál og eilífðina. Afi hafði varðveitt barnatrúna og þroskað hana fallega. Trú hans einkenndist af einlægri von og kærleika og var laus við dómhörku og hroka. Hann var ekki mikið fyrir að dæma aðra menn, hann afi minn, enda sannfærður um að öll værum við ófullkomin og guði þætti jafn vænt um okkur öll. En geri guð einhvern mannamun er ég þess fullviss að afi minn er meðal þeirra sem honum þykir vænst um. 
Hafliði Helgason.
«Mikið eru þetta fallegar kartöflur,» var afi vanur að segja þegar hann settist til borðs. Þessi setning lýsir jákvæðni Erlendar afa míns og þakklæti hans fyrir daglegt brauð. 
Hann var skemmtilegur maður, stundum svolítið utan við sig og gerði þá gjarnan grín að vitleysunni í sjálfum sér. Afi hafði mjög gott vald á íslenskri tungu og talaði bæði fallegt og kjarnyrt mál. Hann var víðlesinn, las bæði fræðibækur, reyfara og bókmenntir eins og hann orðaði það en það var alls ekki allt sem féll undir það síðastnefnda. Reyfarana og bókmenntirnar las hann útafliggjandi uppi í rúmi en þyngri bækur og þá gjarnan fræðibækurnar las hann sitjandi við skrifborðið sitt. Hann var mikill ljóðaunnandi og lék sér sjálfur að því að yrkja falleg kvæði og vísur, hringhendur jafnt sem sléttubönd og þó að hann hafi ort mest fyrir skúffuna flaut ýmislegt fallegt upp á yfirborðið sem við fengum að njóta. Ekki var hann afi minn tæknilega sinnaður enda nægjusamur maður og ánægður ef hann hafði útvarpið og nóg af bókum. Í hans huga var útvarpið bara ein rás og ef einhver gerðist svo djarfur að skipta um rás þá var útvarpið bilað. 
Ég kynntist afa best þegar ég var 14 ára því að þá bjó hann í tvö ár til skiptis heima hjá okkur og hjá Álfhildi móðursystur minni. Á þessum tíma dundaði hann sér við að setja saman vísnagátur og ég minnist þess hvað ég var spennt að koma heim úr skólanum og kljást við gátu dagsins. 
Afi var mjög músíkalskur og þær eru ógleymanlegar stundirnar þegar hann settist við píanóið og spilaði en það gerði hann oft og iðulega þegar hann var hjá okkur. Hann var nefnilega svo mikill stemningsmaður og átti auðvelt með að hrífa aðra með sér og fyrr en varði voru allir farnir að syngja og jafnvel spila með á hljóðfærin sín. Afi kunni ógrynnin öll af lögum sem hann spilaði, flest eftir eyranu. Á jóladag þegar fjölskyldurnar komu saman var heldur betur tilefni til að syngja og spila og þá var nú gaman að eiga afa sem gat spilað undir á píanó og sungið með, tækifærið líka gripið, jólatréð dregið fram og sungið með og dansað í kringum það. 
Afi var þakklátur fyrir að hafa skírt alla sína afkomendur og hann var líka stoltur af öllu fólkinu sínu og það lét hann mann finna. Sem lítilli stelpu þótti mér afar hentugt að eiga afa sem var prestur því sem ábyrg dúkkumamma varð náttúrlega að blessa bæði dúkkur og bangsa og það gerði hann líka fyrir mig fyrir hálft orð. Sem fullorðinni konu þykir mér vænt um að hann blessaði mitt eigið barn í skírninni. Þá hafði styrkur hans dvínað mjög en viljinn var sterkur og athöfnin bæði falleg og kærleiksrík eins og við mátti búast. Það er skrítið að hugsa til þess að ári síðar upp á dag kveðjum við hann hinstu kveðju. 
Ég er rík að hafa átt afa sem gaf mér svo margt. 
Hvíli hann í friði. 
Ólöf Huld Helgadóttir.
Ég man hann fyrst við litla orgelið hennar mömmu í stofunni okkar heima. Grannir fingur dansa yfir hvítar nótur og svartar. Hann raular með: Engan grunar álfakóngsins mæðu... Ég stend við orgelið og horfi á þennan frænda minn sem hvorki er barn né fullorðinn maður, hár og grannur með gleraugu og eins og hann hafi komið auga á leyndardóminn að baki daganna. Mamma er frammi í eldhúsi að taka til veitingar handa systursyni sínum sem kominn er í heimsókn, aufúsugestur, eftirlæti systranna og skemmtilegur félagi máganna, pabba og Sigmundar, þótt ungur sé. Hann er í jólafríi, kominn frá Akureyri til að halda jól með foreldrum sínum og fjölskyldu og hefur skotist upp eftir til okkar að heilsa frænku sinni. 
Síðan komu mörg jólaleyfi - og mörg sumur. Erlendur frændi minn verkamaður í Rauðku að vinna sér fyrir námskostnaði. Erlendur frændi í gönguferð með okkur úti á Strönd og lognið svo dátt að maður trúir því að fjöllin hafi brugðið á leik í sjónum. Erlendur að spjalla við pabba um skáldskap og vísnagerð. Erlendur við orgelið... 
Og allt í einu stígur ung og falleg stúlka inn í sumarglaðan sólskinsleikinn. Margrét heitir hún Tómasdóttir og ég skynja að Maggý og mamma eru afar hrifnar af þessari konu. Sjálfur þori ég varla að horfa á hana, hvað þá að yrða á hana, lítill og feiminn pjakkur. Þarna hefst fagurt ævintýri - eða byrjaði það ef til vill á Akureyri í gamla góða MA. Margrét og Erlendur giftast, hann lýkur guðfræðiprófi og þau flytja austur á Seyðisfjörð sem á þeim dögum var óralangt frá Siglufirði. Erlendur er sóknarprestur þar, síðan prófastur. Þau eignast tvær yndislegar dætur. Þau njóta hylli og velgengni í starfi. Erlendur skemmtir sjálfum sér og öðrum með tónlist og gamanmálum, yrkir hugljúf kvæði, flytur innblásnar ræður. Gæfan fylgir þeim. En «hvenær hrundi ekki hamingjuborgin?» Margrét fellur frá langt fyrir aldur fram. 
Höggið var þungt, svo þungt að Erlendi fannst jörðin hrynja undan fótum sér. Það var eins og hljómkviða lífsins þagnaði, fingurnir grönnu leituðu tónanna á hljómborðinu en það var eins og hljómurinn, sem búið hafði í sál og sinni, hefði kvatt að eilífu. Erlendur var listamaður. Hann skynjaði lífið með ákafa og tilfinninganæmi listamanns. Því kom áfallið við opna kviku. Dæturnar og síðan einstaklega vel gerðir tengdasynir leituðust við að vera honum stoð og styrkur. En samt veit ég ekki hvernig hefði farið ef «þráðurinn að ofan» hefði ekki þolað átökin, þráðurinn sem tengdi hann við undur upprisudagsins, hinn lifandi Krist. Séra Erlendur bjó yfir auðmýkt gagnvart drottni sínum og frelsara og hann var líka auðmjúkur þjónn listarinnar, taldi sig aldrei gera nógu vel, hvorki í kvæðum sínum né við hljóðfærið. Þó lék hann þannig í hljómkviðu daganna að þar var aldrei falskur tónn sleginn. Jafnvel þegar hann hafði storminn í fangið var tónninn hreinn og vonglaður og maður skynjaði birtuna fram undan. 
Síðustu árin voru honum góð. Dæturnar og fjölskyldur þeirra léttu honum lífið. Hann orti jafnvel enn betur á efri árum en fyrr. 
Erlendur Sigmundsson er horfinn sjónum okkar. Nú hefur hann litið leyndardóminn að baki daganna og mig grunar að hann hafi haft hugboð um þann leyndardóm frá unga aldri. Blessun Guðs fylgi honum og öllu hans fólki. 
Ólafur Haukur Árnason.
Erlendur móðurbróðir minn lést að morgni 1. apríl sl. á 89. aldursári eftir skamma sjúkrahúslegu. Hann ólst upp við hefðbundin sveitastörf hjá foreldrum sínum fyrst í Gröf á Höfðaströnd og síðan í Hólakoti. En árið 1933 fluttu foreldrar hans, Margrét amma mín og Sigmundur afi, til Siglufjarðar ásamt börnum sínum, Erlendi og Huldu. Með þeim fluttu einnig langamma mín, Guðbjörg, og uppeldisdætur þeirra, Kristín Rögnvaldsdóttir og Sigríður Sigurðardóttir. Að undanskildu fyrsta árinu bjuggu þau í Miðstræti 9 sem síðan varð Eyrargata 27 og var húsið jafnan nefnt Gröf. Á sumrin dvöldu einnig hjá þeim frændsystkin Erlendar úr móðurætt sem unnu í síldinni til að fjármagna skólavist sína en án síldarvinnunnar hefði margur orðið af þeirri skólagöngu sem hann naut. Var því oft þröngt á þingi og líf í tuskunum. Rósemi ömmu og glettni afa hafa þá komið sér vel og hjá þeim eins og flestum í þá daga gilti útsjónarsemin og nægjusemin sem og samhjálp innan fjölskyldna. En Erlendur dvaldi ekki mörg ár á Siglufirði nema yfir sumartímann því leiðin lá í Menntaskólann á Akureyri. Í þeim skóla hafði amma verið þegar hann var gagnfræðaskóli og síðan hefur einhver í hverjum ættlið sem frá henni er kominn lokið þaðan stúdentsprófi og er nú röðin komin að langalangömmubörnunum. 
Að loknu prófi frá guðfræðideild Háskóla Íslands árið 1942 vígist Erlendur sem sóknarprestur til Seyðisfjarðarprestakalls og varð síðar jafnframt prófastur í Norður-Múlaprófastsdæmi. Á Seyðisfirði er umhverfið ekki ólíkt því sem er á Siglufirði. Mikil fegurð fjalla og þar var síldin. En það var einnig önnur fegurð. Honum fylgdi falleg kona, Margrét Sigríður Tómasdóttir, sem hann dáði og unni lífshlaup sitt á enda en þau höfðu gifst tveimur árum áður. Eitt mitt ánægjulegasta ferðalag og hreint ævintýri var ferð til Seyðisfjarðar með afa mínum þegar ég var 11 ára gamall. Látið var með mig eins og ég væri miðpunktur tilverunnar. Ekki voru það einungis frændi og tvær mér eldri frænkur sem sinntu mér heldur var það ekki síst húsmóðirin sem heillaði mig upp úr skónum með elskusemi, spjalli og spilum sem og að kenna mér kapal sem sjaldan gekk upp. En fáum árum seinna lést hún á besta aldri úr illvígum sjúkdómi. Þá bognaði sálarstrengur hjá frænda og lífið náði ekki sama lit á ný. 
Eftir lát Margrétar flytur Erlendur til Reykjavíkur og starfar fyrst sem biskupsritari og síðan sem farprestur þjóðkirkjunnar og gat hann sér hvarvetna gott orð. Þó samgangur væri ekki mikill á þessum árum vissum við systkinin að við gætum alltaf leitað til hans og þegar allt var komið í óefni með húsnæði þegar ég var í skóla, fyrst á Akureyri og síðar í Reykjavík, greiddi hann götu mína og kom mér í bæði skiptin til hins mesta sæmdarfólks. 
Erlendi frænda mínum var margt til lista lagt. Hann var tónelskur og spilaði vel á píanó. Hann var mikill bókamaður og ljóðaunnandi og kunni uppáhaldið sitt Jónas því sem næst utan að. Hann hafði sjálfur afspyrnu gott vald á íslensku máli, bæði töluðu og rituðu, var vel hagmæltur og samdi m.a. snjallar vísnagátur. En minnisstæðust í fari hans er gamansemin sem gjarnan fylgdi hlátur. Og þessi gamansemi og hnyttni í svörum gerðu það að verkum að hann náði vel til unga fólksins. Börn mín og systkina minna dáðust því að honum þegar spaug og orðræða hans var allt önnur en þau áttu von á hjá öldruðum presti. Ungdómurinn vill enga skinhelgi og hana átti Erlendur ekki til. 
Síðustu árin dvaldi Erlendur á Hrafnistu í Reykjavík og undi hag sínum vel. Þangað var notalegt að koma í spjall sem gjarnan hefði mátt vera oftar og þegar þessar línur eru settar á blað kemur ýmislegt upp í hugann sem ég hefði viljað spyrja hann um enda var hugsunin skýr til síðustu stundar. Og í einni heimsókn til hans sá ég ljóð sem hann orti á latínu í tilefni af áttræðisafmæli skólabróður síns. En efri árin voru Erlendi ekki síst góð vegna einstakrar umhyggju dætra hans, tengdasona og barnabarna. 
Faðir minn, við systkinin og fjölskyldur okkar þökkum Erlendi samfylgdina sem einkenndist af góðvild og umhyggju og við biðjum honum blessunar á þeim slóðum sem hugur hans var farinn að stefna á. 
Sigmundur Stefánsson.
Séra Erlendur Sigmundsson varð sóknarprestur á Seyðisfirði haustið 1942. Hann fluttist þá austur ásamt konu sinni Margréti Tómasdóttur og dóttur Margréti, sem þá var á fyrsta ári. Ég og tvíburasystir mín, Kristín, fermdumst vorið 1943 og vorum í hópi fyrstu fermingarbarna séra Erlendar. Um sumarið var ég svo vistráðin til prestshjónanna. Verkefni mitt var að gæta Maggíar, sem auðvitað reyndist yndislegasta og besta barn í heimi. 
Minningin um dvölina hjá prestshjónunum er einhver sú besta sem ég á. Þau voru svo samhent hjónin, fallegu brosin þeirra, hlýju orðin og augnatillitin eru mér enn í fersku minni. Ég er ekki frá því að ég hafi orðið talsvert rómantísk af því að umgangast þau. Þau lásu mikið, kunnu mörg ljóð og töluðu gott og kjarnyrt mál. 
Frænka séra Erlendar, fröken Ingibjörg Benediktsdóttir píanókennari, dvaldist hjá þeim hluta af sumrinu. Hún hafði gaman af að spila bridge og var ég því fengin með í leikinn sem fjórði maður. Ég var mjög montin af þessu og þóttist ansi glúrin að geta verið með. 
Árið 1950 gaf séra Erlendur okkur hjónin saman. Þau hjón voru líka bæði með okkur á þessari gleðistund. Síðar skírði séra Erlendur Gest elsta son okkar. Hann jarðsöng foreldra mína, sem létust með þriggja vikna millibili árið 1970. Þegar við hjónin áttum gullbrúðkaup fyrir fimm árum kom séra Erlendur í veisluna ásamt Maggí dóttur sinni og Helga tengdasyni sínum. Það er eiginlega ekki hægt að lýsa því hvað hann var mikill gleðigjafi á þessum tímamótum. Hann flutti yndislega ræðu og settist við píanóið og spilaði og söng og allir aðrir sungu með. Mér fannst ég aftur komin heim í Múla á Seyðisfirði, prestshjónin í heimsókn, hann spilaði og söng og allir voru svo glaðir. Margrét Tómasdóttir lést 23. mars 1964, tæplega 49 ára að aldri. Maggí var þá tæpra 22 ára og Álfhildur tæpra 18 vetra. Séra Erlendur fluttist til Reykjavíkur tæpu ári síðar og tók við starfi biskupsritara. Síðustu æviárin bjó séra Erlendur á Hrafnistu. Þar undi hann hag sínum vel, flutti hugvekjur og lék á píanóið. Hann rifjaði upp gamlar minningar og talaði mikið um elsku Möggu sína. Hann kunni firn af sögum og ljóðum og var sjálfur prýðilegur hagyrðingur. 
Við hjónin eru þakklát fyrir kynni okkar af þessum góða manni og fjölskyldu hans. Við sendum dætrum, tengdasonum og afkomendum öllum innilegar samúðarkveðjur. 
Hólmfríður Gestsdóttir 
og Jón Skaftason. 
Heiðursmaðurinn séra Erlendur Sigmundsson er látinn tæplega níræður. Ég hef þekkt hann frá því að ég var fjögra ára en þá var hann nýlega orðinn sóknarprestur okkar Seyðfirðinga. Margar eru minningarnar um hann og allar góðar. Hann var faðir einnar bestu vinkonu minnar og ég var heimagangur í Framnesi þar sem fjölskyldan bjó. Hann fermdi mig, gifti og skírði tvö barnanna minna. 
En kannski er mér ljúfast að minnast hans sem kristinfræðikennarans míns í barnaskólanum. Hann stundaði ekki yfirheyrslur eins og títt var á þeim árum heldur ræddi efnið og kom boðskapnum til skila með því að flétta hann saman við sögur úr hversdagslífinu og var þá gjarnan sjálfur í aðalhlutverki. Ég hef grun um að hann hafi stundum samið þessar frásagnir á staðnum til að gera okkur fræðin aðgengileg og svo mikið er víst að það tókst. Mér þótti Kristinfræðin með alskemmtilegustu námsgreinunum og það var áreiðanlega öðru fremur túlkun séra Erlendar að þakka. Í unglingadeildinni kenndi hann okkur líka dönsku. Hann var kátur og ungur í anda og einhvern veginn hafði hann lag á að umgangast okkur þannig að mér fannst hann nánast vera einn úr hópnum. 
Á þessum árum hófst skóladagurinn klukkan níu á morgnana með því að séra Erlendur kom og stjórnaði morgunsöng. Þar var sunginn sálmur og farið með Faðirvorið. 
Ég hef oft síðar dáðst að því hve áhugasamur og ósérhlífinn hann var að leggja þetta á sig því að oft þurfti hann ekkert að kenna og mér þykir ólíklegt að hann hafi fengið greitt fyrir viðvikið. En árangurinn varð sá að við lærðum ókjör af sálmum og að þeirri kunnáttu bý ég enn í dag. 
Séra Erlendur náði háum aldri, líkaminn var farinn að gefa sig undir það síðasta en andlega var hann vel á sig kominn. Ég heimsótti hann stöku sinnum á Hrafnistu þar sem hann dvaldi síðustu árin og alltaf var hann með á nótunum, til í að ræða landsins gagn og nauðsynjar og kímnin kraumaði undir. 
Ég á séra Erlendi margt að þakka og kveð hann með söknuði og virðingu, vitandi að hann á góða heimvon á himnum. Dætrum hans og fjölskyldum þeirra sendi ég hlýjar kveðjur. 
Iðunn Steinsdóttir.
