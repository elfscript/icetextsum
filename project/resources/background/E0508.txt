KRISTINN Hafliðason, sem hefur leikið með KR-ingum í knattspyrnunni undanfarin ár, gekk í gær til liðs við Þróttara, nýliðana í úrvalsdeildinni, og samdi við þá til tveggja ára.
Kristinn er 29 ára miðjumaður, uppalinn í Víkingi, en lék síðan með Fram, ÍBV og norska liðinu Raufoss áður en hann gekk til liðs við KR á miðju sumri 2001. Hann varð Íslandsmeistari með KR-ingum 2002 og 2003 en hann á að baki 51 leik með félaginu í úrvalsdeildinni og samtals 132 leiki. Kristinn hefur leikið einn A-landsleik. Hann hefur stundað nám í Bandaríkjunum í vetur en kemur þaðan á þriðjudag. 
Þar með hafa Þróttarar náð sér í sex nýja leikmenn fyrir tímabilið. Hinir eru Jozef Maruniak frá Slóvakíu, Dusan Jaic, sem kom frá Skála í Færeyjum, Sævar Eyjólfsson og Edilon Hreinsson úr Haukum og Orri Rúnarsson sem kom frá Leiftri/Dalvík. 
Hjá Þrótti hittir Kristinn fyrir bróður sinn, Daníel Hafliðason.
