FERÐAMÁLARÁÐ Evrópu (ETC) hefur undanfarin ár unnið að frekari þróun svonefndrar Evrópugáttar, sem starfrækt hefur verið á vefslóðinni www.visiteurope.com, en henni var upphaflega ætlað að markaðssetja Evrópu sem áfangastað fyrir bandaríska ferðamenn.
Gert er ráð fyrir að uppfærð gátt verði tilbúin til notkunar í haust, en hinni nýju gátt verður einnig beint til neytenda í Asíu. Þannig geta milljónir neytenda nálgast gáttir allra þrjátíu og þriggja landa í Evrópu í gegnum eina vefgátt, þar á meðal gátt Íslands. 
Í grein Magnúsar Oddssonar, ferðamálastjóra á vefsíðu Ferðamálaráðs, segir að ljóst sé að Íslendingar verði að taka ákvörðun um hvort þróa skuli gátt Íslands þannig að neytendur geti fundið þar «heildarlausn» sem bjóði m.a. upp á bókanir og fleira.
