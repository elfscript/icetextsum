Eftir Sunnu Ósk Logadóttur sunna@mbl.is HEILBRIGÐISRÁÐHERRA tekur ekki undir tillögur að stjórnkerfisbreytingum á Landspítala - háskólasjúkrahúsi (LSH) sem tólf yfirlæknar lögðu fram í bréfi til hans í febrúar sl. undir yfirskriftinni «Alvarlegur stjórnunarvandi á LSH». Í bréfi yfirlæknanna kom m.a. fram að sviðsstjórar ættu ekki að bera faglega eða fjárhagslega ábyrgð á þróun og rekstri sérdeilda sjúkrahússins en að yfirlæknar fengju þá stjórnunarlegu ábyrgð í sínum sérgreinum sem lög mæltu fyrir um. Ráðherra bendir þó í svari sínu á að unnið sé að aukinni dreifstýringu á fjárhagslegri ábyrgð innan sjúkrahússins og að ætlunin sé að yfirlæknar beri rekstrarábyrgð eftir því sem aðstæður leyfa. Vísar ráðherrann þar í umsögn Jóhannesar M. Gunnarssonar, er gegndi stöðu forstjóra LSH tímabundið í vetur, sem ráðherrann óskaði eftir við athugasemdum tólfmenninganna.
Tillögur læknaráðs samræmast ekki áformum stjórnenda
Ítrekar ráðherra í svarbréfi sínu það sem áður hefur komið fram að ráðuneytið telji að skipurit LSH sé í fullu samræmi við lög um heilbrigðisþjónustu sem og starfslýsing sviðsstjóra lækninga. Segir ráðherra að ekkert hafi komið fram sem sýni fram á að stjórnskipurit LSH, sem kveðið sé á um í lögum um heilbrigðisþjónustu, standist ekki. Þá segir hann að ljóst sé að ráðgjöf læknaráðs um «stórfelldar breytingar á stjórnskipuriti», eins og það er orðað í bréfinu, samræmist ekki áformum stjórnenda spítalans, en tólfmenningarnir mæltu með því að skýrsla læknaráðs um uppbyggingu LSH, sem skilað var til forstjóra á síðasta ári, yrði höfð að leiðarljósi. Skýrsla læknaráðs sem hér er vísað til innihélt m.a. tillögur að breytingum á stjórnskipulagi sjúkrahússins, t.d. fækkun sviða auk ýmissa annarra áherslubreytinga á yfirstjórn spítalans. Hefur læknaráð sjálft sent ráðherra bréf þar sem gagnrýnt var að tillögur þess hafi ekki fengið umfjöllun sem skyldi við endurskoðun stjórnskipulags LSH sl. haust. 
Ennfremur segir í svarbréfi heilbrigðisráðherra að núgildandi heimildir til að kalla stjórnendur til ábyrgðar séu fullnægjandi á LSH en í tillögum yfirlæknanna tólf var óskað eftir því að sjúkrahúsið fengi «sjálfstæða og styrka stjórn» sem gerði það auðveldara að «kalla forstjóra og aðra æðstu stjórnendur til ábyrgðar» en nú væri. Segir ráðherrann að stjórnarnefnd LSH beri, eins og stjórnir annarra opinberra stofnana, ábyrgð gagnvart stjórnvöldum landsins. 
Í bréfinu kemur fram að ráðherra væntir þess að þær viðræður læknaráðs, hjúkrunarráðs og stjórnenda spítalans um samstarf og samskipti sem nú eru hafnar leiði til þess að meiri sátt náist um stjórnskipuritið og hvetur hann tólfmenningana til að stuðla að því að svo megi verða.
