STJÓRN Ungra vinstri-grænna í Reykjavík hefur sent frá sér ályktun þar sem lýst er andstöðu við áframhaldandi þátttöku flokksins í Reykjavíkurlistasamstarfinu að afloknu yfirstandandi kjörtímabili. Skora VG-ungliðar á stjórn Reykjavíkurfélags flokksins að hefja án tafar undirbúning að sérframboði í næstu borgarstjórnarkosningum.
Í ályktun stjórnarinnar segir meðal annars: «Þó að R-listinn hafi komið að mörgum góðum málefnum er það skoðun okkar að það þjóni flokknum betur, og þar með hagsmunum Reykvíkinga allra, að Vinstri-grænir bjóði fram í eigin nafni í næstu kosningum. Mikill styr hefur staðið um R-lista samstarfið síðustu misseri og teljum við að áframhaldandi samstarf sé einungis til þess fallið að grafa undan trúverðugleika flokksins, sem og trausti kjósenda okkar.» 
Björk Vilhelmsdóttir borgarfulltrúi, sem kemur úr röðum Vinstri grænna, segir að ályktun ungliðanna komi sér ekki á óvart. Innan allra R-listaflokkanna séu skiptar skoðanir um samstarfið en hún segist ætla að berjast fyrir því að Vinstri grænir haldi áfram að starfa innan R-listans. Málefnalega standi þeir sterkt innan listans og hann hafi sömuleiðis náð að atorka miklu í borginni. Ekki megi taka flokkslega hagsmuni fram yfir hagsmuni íbúanna. Björk segir það vera flokkslega hagsmuni að ná að koma stefnumálum áleiðis og í framkvæmd.
