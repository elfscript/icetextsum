ÁFORMAÐ er að halda tveggja daga tónlistarveislu í Egilshöll í sumar. 
Ein allra vinsælasta hljómsveit 9. áratugar síðustu aldar, Duran Duran, leikur fimmtudaginn 30. júní og fimm dögum síðar, þriðjudaginn 5. júlí, leika tvær af stærstu rokksveitum í heiminum í dag, Queens of the Stone Age og Foo Fighters. 
Samkvæmt áreiðanlegum heimildum Morgunblaðsins mun hugmynd tónleikahaldara vera sú að hér sé á ferð vísir að árvissri veglegri tónlistarhátíð. 
Foo Fighters lék fyrir troðfullu húsi í Laugardalshöll í desember 2003 og hlaut lof fyrir frammistöðu sína en mikið hefur verið reynt að fá Queens of the Stone Age til landsins en sveitin hefur notið vinsælda hér á landi síðustu ár og ný plata sveitarinnar Lullabies to Paralize fór beint í 7. sæti Tónlistans í vikunni.
