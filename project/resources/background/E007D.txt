Samheldnin og eindrægnin fer stöðugt vaxandi innan Reykjavíkurlistans eftir því sem nær dregur borgarstjórnarkosningum á næsta ári. Á föstudaginn skrifuðu tveir af forystumönnum ungra jafnaðarmanna grein í Morgunblaðið og ítrekuðu þá skoðun FUJ í Reykjavík að Samfylkingin eigi að bjóða þar fram undir eigin merkjum.
Grímur Atlason, stjórnarmaður í Vinstrihreyfingunni - grænu framboði í Reykjavík, sendir ungu jafnaðarmönnunum kaldar kveðjur í Morgunpósti VG á laugardag. «Það er ekki bara leiðinlegt að lesa slíka hrokapistla heldur veldur það vonbrigðum að sjá hvað langt er síðan hugsjónir höfðu eitthvað að segja í stjórnmálum,» skrifar Grímur. «Að halda því fram að Samfylkingin sé að færa smáflokknum Vinstrihreyfingunni - grænu framboði sæti í borgarstjórn á silfurfati er í besta falli broslegt. Samfylkingin er hreint ekki það mótvægi við Sjálfstæðisflokkinn sem R-listinn er.» 
Grímur heldur áfram: «Innan R-listans er pláss fyrir mun breiðari skoðanaskipti heldur en hin lýðræðislega Samfylking nokkurn tímann hefur opnað fyrir. Aðhaldið frá grasrótinni, sem er hið raunverulega lýðræði, er ekki uppfundið hjá Samfylkingarfélaginu í Reykjavík... R-listinn er sú stjórnmálahreyfing sem hefur náð hvað lengst í því að veita þessum kjörnu fulltrúum sínum aðhald. En það verður að hafa það á hreinu að hvorki Framsóknar- né Samfylkingarfélög hafa farið þar fremst í flokki. Bakland VG í Reykjavík er það afl sem komið hefur þessu til leiðar eins og fjölmörg dæmi á síðustu misserum bera vitni um.» 
Og Grímur klykkir út með þessu: «Kannski er R-listinn dauður. En það skal vera á hreinu að hann er ekki dauður vegna málefnaágreinings - hann er dauður af því að menn ofmeta stöðu sína og skilja ekki hugmyndafræði jafnaðarmennskunnar.» 
Í leitinni að dánarorsök R-listans gætu kryfjendur framtíðarinnar þó kannski fundið eitt eða tvö nýleg dæmi um málefnaágreining - t.d. um hlut borgarinnar í Landsvirkjun, um Reykjavíkurflugvöll o.s.frv. En þegar stjórnmálaöfl eru dauð að mati innanbúðarmanna skiptir dánarorsökin kannski ekki öllu máli.
