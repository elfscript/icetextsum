LÝÐHEILSUSTÖÐ kynnti í síðustu viku niðurstöður könnunar á áfengisneyslu Íslendinga 18 ára og eldri: 
*Aukin áfengisneysla er nær ein göngu meðal ungs fólks. 
*Ungt fólk hefur aukið áfengisneyslu sína umfram aðra hópa eða um 25% á síðustu þremur árum. 
*Aukin bjórdrykkja á fremur rót sína að rekja til meira magns bjórs í hvert sinn, en tíðari bjórdrykkju. 
*Ungir menn drekka að meðaltali 1,8 lítra af bjór í hvert sinn og ungar konur 1,3 lítra. (hvorki meira né minna) Þessar niðurstöður eru ógnvekjandi, en þegar betur er að gáð koma þær ekki á óvart: 
*Áfengisauglýsingar sem fyrst og fremst beinast að ungu fólki tröllríða öllum fjölmiðlum. 
*Þeim fjölgar sjónvarpsþáttum ætlaðir ungu fólki sem eru uppfullir af áfengi að kröfu kostunaraðilans. 
*Óharðnaður unglingur er nær varnarlaus gegn þessum þrýstingi. 
*Staflar af rannsóknaniðurstöðum vísindamanna í áratugi sýna nær undantekningarlaust fram á að skaðsemi af neyslu áfengis er í réttu hlutfalli af neyslu þess og að verð og aðgengi hafi afgerandi áhrif á áfengisneyslu. Í ljósi þessa vekur furðu að fyrir Alþingi liggja frumvörp um: 
*Að lækka aldur til áfengiskaupa. 
*Að leyfa sölu áfengis í almennum verslunum. 
Hvað gengur alþingismönnum til? Telja þeir að þessar breytingar muni bæta ástandið? Hverra frelsi er í húfi? 
Hverjir kalla á þessar breytingar? Eru það unglingarnir? Eru það foreldrarnir? Eru það ráðgjafar í forvörnum? Eru það stjórnvöld? Eða eru það... 
Alþingismenn! Ykkar tími er kominn. Með hverjum standið þið? 
HALLDÓR ÁRNASON, 
formaður Samstarfsráðs 
um forvarnir. 
Frá Halldóri Árnasyni:
