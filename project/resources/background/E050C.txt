JÜRGEN Klinsmann, landsliðsþjálfari Þjóðverja, er ákveðinn þegar hann vill svo vera láta. Hann sagði í gær að allir leikmenn þýska landsliðsins ættu að klæðast fatnaði frá Adidas frá toppi til táar. Adidas er styrktaraðili þýska sambandsins en eins og gengur og gerist eru sumir leikmenn með sérstaka samninga við hin og þessi íþróttafyrirtæki. Með þessum skilaboðum Klinsmanns fylgdi að ef menn sættu sig ekki við það vegna persónulegra samninga um skó annarrar tegundar, þá yrðu þeir ekki valdir í landsliðið.
«Ef einhver leikmaður fer í mál við okkur út af þessu, þá verður hann ekki valinn og getur fylgst með landsliðinu í sjónvarpinu,» sagði Klinsmann. 
Franska knattspyrnusambandið sektaði Robert Pires, leikmanna Arsenal, í haust fyrir að koma fram í peysu frá Puma í sjónvarpsþætti, en hann var þá að leika með franska landsliðinu.
