«Þótt ég setti börnin í forgang átti ég erfitt með að klæða þau sómasamlega. Ég herti því yfirleitt upp hugann þegar leið að afmælum, hringdi í afa og ömmur, frænkur og frændur, og taldi upp hvað börnin vantaði, skó, úlpur og alls kyns föt. Þau urðu að láta sig hafa að fá föt í afmælisgjöf þegar önnur börn fengu leikföng og voru reyndar alveg hreint ótrúlega nægjusöm. Auðvitað þýddi heldur ekki að biðja um leikja- eða fótboltanámskeið. Börnin voru fljót að átta sig á því að til einskis var að biðja um slíkt,» segir Sara þegar hún lýsir hlutskipti barnanna sinna á meðan fjölskyldan hafði viðurværi sitt af fjárhagsaðstoð frá Félagsþjónustunni í Reykjavík. 
Eins og flestar vestrænar þjóðir hafa Íslendingar með aðild sinni að Sameinuðu þjóðunum (SÞ) skuldbundið sig til að virða samning SÞ um réttindi barnsins en þar segir m.a. í 27. gr.: «Aðildarríki viðurkenna rétt hvers barns til lífsafkomu sem nægir því til að ná líkamlegum, sálrænum, andlegum, siðferðilegum og félagslegum þroska.» 
Næstmest í Bandaríkjunum
Engu að síður er barnafátækt staðreynd í hinum vestræna heimi - rétt eins og fram kemur í nýútkominni skýrslu Unicef, Barnahjálpar Sameinuðu þjóðanna, um barnafátækt í ríkum löndum «Child Poverty in Rich Countries 2005». Skýrslan opinberar að í 17 af 24 OECD löndum fari barnafátækt vaxandi. Ef á heildina er litið dregur úr barnafátækt með batnandi efnahag þjóða, t.d. mælist barnafátækt minnst á Norðurlöndunum - í Danmörku (2,4%), Finnlandi (2,8%), Noregi (3,4%) og Svíþjóð (4,2%). Bandaríkin, ein ríkasta þjóð heims, skera sig þó úr með næstmestu barnafátæktina í löndunum 24 (21,9%). Mest barnafátækt mælist í Mexíkó (27,7%). 
Bruce Bradbury og Markus Jantti greina frá svipuðum niðurstöðum rannsókna sinna á hlutfalli barnafátæktar (afstæð/algild) í riti sínu «The Dynamics of Child Poverty in the Industrialised Countries». Tvímenningarnir komast að því að barnafátækt sé minnst á Norðurlöndunum og Norður-Evrópu. Barnafátækt fari vaxandi eftir því sem sunnar dragi í Evrópu og sé útbreiddust í Rússlandi og Bandaríkjunum. 
Eins og fleiri dæmi eru um í alþjóðlegum rannsóknum er í hvorugri rannsókninni minnst á barnafátækt á Íslandi - væntanlega vegna skorts á samanburðarhæfum upplýsingum héðan. 
Hins vegar komast félagsráðgjafarnir Guðný Björk Eydal og Cynthia Lisa Jeans að því í greinargerðinni «Fátækt barna í velferðarríkjunum» að miðað við upplýsingar úr rannsókn félagsfræðinganna Stefáns Ólafssonar og Karls Sigurðssonar lendi Ísland mitt á milli Hollands og Sviss á síðarnefnda listanum. Stefán og Karl komust að því að 7,8% íslenskra barna byggju við afstæða fátækt árið 1996. Næst mest barnafátækt á Norðurlöndunum mælist í Danmörku (5,9% afstæð fátækt og 4,6% algild fátækt). Hins vegar mælist barnafátækt minnst í Finnlandi (3,4% afstæð fátækt og 2,6% algild fátækt), Svíþjóð (3,7% afstæð og algild fátækt) og Noregi (4,5% afstæð fátækt og 2,8% algild fátækt). 
Barnasjónarhornið
Að mæla fátækt meðal barna er jafnvel enn snúnara verkefni en að mæla fátækt meðal fullorðinna, a.m.k. hafa mælingarnar valdið fræðimönnum víða um lönd talsverðum heilabrotum í gegnum tíðina. Ein þeirra spurninga sem velt hefur verið vöngum yfir er hvort kjör fjölskyldna endurspegli í öllum tilfellum kjör barna í fjölskyldunum, t.a.m. hvort börn lífeyrisþega og notenda fjárhagsaðstoðar sveitarfélaganna búi alltaf við fátækt. Búa t.d. öll þau 2.057 börn notenda fjárhagsaðstoðar Félagsþjónustunnar 2004 við fátækt? 
Harpa Njáls er ekki í vafa um að börnum á Íslandi sem eiga foreldra sem háðir eru hinu opinbera með afkomu sína sé ekki tryggt velferðaröryggi, hvorki efnalegt né félagslegt, til samræmis við þær skuldbindingar sem Ísland hefur tekið á sig með aðild að alþjóðasamningum. «Ljóst er að ráðstafanir hins opinbera, ríkis og sveitarfélaga, duga ekki fyrir brýnustu útgjöldum sem talin eru öllum nauðsynleg, bæði samkvæmt Mannréttinda- og Barnasáttmála Sameinuðu þjóðanna, sömu þáttum og öllum eru taldir nauðsynlegir til framfærslu alls staðar á Norðurlöndunum,» segir Harpa í erindi um rannsóknir í félagsvísindum í febrúar 2003. 
Félagsráðgjafarnir Guðný Björk Eydal og Cynthia Lisa Jeans vekja athygli á því í grein sinni «Fátækt barna í velferðarríkjum» að kjör fjölskyldna endurspegli ekki alltaf kjör barna í fjölskyldunum. Eðlilegra sé að beita svokölluðu barnasjónarhorni til að komast að því við hvaða kjör börn búi innan fjölskyldna heldur en að skoða heildaraðstæður fjölskyldnanna. Vitnað er til eigindlegrar rannsóknar breska fræðimannsins Middleton og samstarfsmanna meðal breskra foreldra og barna yfir 5 ára aldri þessu sjónarhorni til stuðnings. «Niðurstaða rannsóknarinnar var að mjög algengt var að foreldrar létu á móti sér hluti til að geta veitt börnum sínum það sem þau töldu nauðsynlegt. Þannig reyndist helmingur foreldra sem féllu undir fátækraskilgreiningar eiga börn sem ekki bjuggu við fátækt,» segir m.a. í greininni. 
Ekki jafnfætis öðrum börnum
Allir eru þó sammála um að eitt af forgangsverkefnum hvers samfélags sé að útrýma barnafátækt, þ.e. til að bæta lífsgæði barna og koma í veg fyrir áhrif fátæktar á börn sem fullorðið fólk. Harpa Njáls rifjar upp að Matthías Halldórsson, aðstoðarlandlæknir, og fleiri hafi sýnt fram á skýr tengsl milli heilsufars 2-17 ára barna á Íslandi og félags- og efnalegrar stöðu foreldra þeirra í rannsókn sinni árið 1999. «Börn og unglingar á Íslandi sem fædd eru inn í fátæktaraðstæður eru ekki samkeppnisfær við jafnaldra sína,» segir Harpa í fréttablaði Hjálparstofnunar kirkjunnar «Margt smátt» árið 2002. «Þau hafa ekki peninga til að endurnýja eðlilegan fatnað sinn - þau skera sig úr fyrir fátæktarsakir. Þau hafa ekki efni á afþreyingartækjum og félagslegri þátttöku, því sem almennt er viðurkennt og telst eðlilegt í samfélaginu. Þau standa stöðugt hjá og koðna niður. Þau fara ekki í sumarfrí, til þess eru ekki ráð, og mörg hver hafa ekki efni á tilboðum um námskeið sem standa til boða, t.d. sumarbúðir, íþróttir, tónlistarnám og fleira.» 
Einmitt til að mæta þessum þörfum og öðrum sérstökum þörfum barna hefur Félagsþjónustan efnt til sérstaks átaks til að styðja við bakið á börnum úr efnaminni fjölskyldum. «Velferðarráð tók ákvörðun um að leggja sérstaka áherslu á fjóra málaflokka á næstu árum,» segir Sigríður Jónsdóttir, framkvæmdastjóri þróunarsviðs Félagsþjónustunnar. «Einn þeirra er velferð barna frá efnaminni fjölskyldum. Fjölskyldur sem fengið hafa fjárhagsaðstoð í 6 mánuði eða lengur geta sótt um allt að 10.000 kr. mánaðarlegan styrk vegna hvers barns. Styrkinn má nýta til að standa straum af skólamáltíðum, lengdri viðveru í skóla, íþróttum og öðrum tómstundum, svo dæmi séu nefnd,» segir Sigríður og fram kemur að tæplega 500 heimili hafi nýtt sér þennan möguleika á síðasta ári. «Það að styðja börnin til að geta og gera það sem almennt viðgengst í samfélaginu er mjög mikilvægt lóð á vogarskálar aukins jafnaðar.» 
Vítahringur fátæktar
Harpa Njáls segir því miður dæmi um að fátækt erfist á milli kynslóða á Íslandi eins og í öðrum löndum. «Fátækt getur orðið að vítahring innan fjölskyldna. Foreldrarnir komast ekki uppúr fátæktinni með því að bæta við sig vinnu vegna hárra skerðinga og skatta á lífeyrisbætur, fjárhagsaðstoð og lægstu laun. Á endanum gefst fólk upp. Fátæktin veldur því að fólk er líklegra til að missa heilsuna með tilheyrandi lífskjaraskerðingu og kostnaði fyrir samfélagið. Foreldrar eiga með sama hætti erfiðara en aðrir foreldrar með að skapa börnum sínum viðunandi lífsskilyrði - stundum með alvarlegum afleiðingum, t.d. erfiðleikum í námi, andlegum og líkamlegum heilsubresti. 
Börnin eru fljót að átta sig á því að þau standa ekki jafnfætis öðrum börnum og séu jafnvel baggi á foreldrum sínum eins og oft kom upp í viðtölum í tengslum við rannsókn mína á sínum tíma. Ég man sérstaklega eftir því að ein móðirin sagði mér að sonur hennar, í 10. bekk, hefði ítrekað sagt við sig að hann vildi fara að vinna. Hann vildi ekki liggja svona upp á henni - bláfátækri. Foreldrarnir reyna að fá börnin til að halda áfram í skóla af því að þeir vita að menntun er tryggasta leiðin út úr fátæktinni en verða oft að láta í minni pokann fyrir börnunum. Þau hætta snemma í skóla til að fara út á vinnumarkaðinn og standa jafnfætis jafnöldrum sínum í efnalegu tilliti. Svo stofna þau sína eigin fjölskyldu og lenda í sömu láglaunastörfunum og foreldrar þeirra af því að þau hafa ekki nema lágmarksmenntun,» segir Harpa og leggur áherslu á hversu mikilvægt sé að rjúfa þennan vítahring með því að styðja sérstaklega við bakið á barnafjölskyldum. «Átak þarf að gera í stuðningi við barnafjölskyldur á Íslandi. Við erum langt á eftir nágrannaþjóðunum hvað varðar stuðning við barnafjölskyldur, t.d. eru barnabætur ekki tekjutengdar á hinum Norðurlöndunum. Á hinum Norðurlöndunum er litið svo á að barnabætur séu stuðningur við börn. Hér miðast barnabætur við fjölskyldutekjur og eru greiddar eftir á með þeim afleiðingum að háar tekjur í fyrra lækka barnabæturnar í ár, sem getur verið mjög bagalegt þegar tekjur lækka skyndilega hjá fólki, t.d. vegna veikinda eða atvinnuleysis, « segir Harpa og telur brýnt að félagsmálaráðuneytið reikni út framfærsluviðmið ekki aðeins fyrir fullorðna heldur líka fyrir börn. «Það er mikil þörf á að samræma framfærslulífeyri vegna barna sem hið opinbera greiðir, s.s. vegna atvinnuleysis, veikinda og örorku foreldra - og í tengslum við fjárhagsaðstoð sveitarfélaganna. Það er mikilvægt að ganga í þessa vinnu til þess að tryggja börnum afkomuöryggi og uppfylla ákvæði í lögum um félagsþjónustu sveitarfélaga og Barnasáttmála Sameinuðu þjóðanna.»
