Vince Vaughn hefur verið fenginn til að leika í nýrri grínmynd sem leikstjórinn David O. Russell hefur skrifað fyrir Universal Pictures. Vaughn leikur sjálfsöruggan útvarpspjallþáttarstjórnanda en líf hans breytist þegar hann fer að líkjast hlustendum sínum.
Líklegt er að myndin fái meiri dreifingu en fyrri gamanmyndir Russell, I Heart Huckabees og Flirting With Disaster . 
«Þetta verður engin Huckabees , það er engin spurning, þessi mynd verður aðgengilegri,» sagði Russell. 
Vaugh er nú þegar að vinna fyrir Universal í myndinni The Break-Up með Jennifer Aniston. Vinna við myndina í leikstjórn Russells hefst í haust. Næst sést Vaugh á hvíta tjaldinu í sumargrínmyndinni Wedding Crashers. 
Stórframleiðandinn Scott Rudin hefur keypt kvikmyndaréttinn að bókinni Saturday , nýrri bók rithöfundarins Ian McEwan, sem m.a. er þekktur fyrir að hafa skrifað Atonement . 
Rudin keypti réttinn fyrir eigið fé, ætlar sjálfur að framleiða og búist er við því að hann finni handritshöfund innan tíðar. 
Bók McEwans fjallar um einn dag í lífi taugaskurðlæknis. Þrátt fyrir að hann eigi frí þennan dag verður þessi sólarhringur örlagaríkur í líf hans. Ýmislegt gerist, dóttir hans snýr aftur frá París, innrás Bandaríkjanna í Írak er mótmælt og umferðarslys kemur við sögu. 
Mikið hefur verið rætt um bókina sem er nýkomin út og verður númer þrjú á lista New York Times yfir mest seldu bækurnar hinn 10. apríl. 
Kvikmyndir hafa verið gerðar eftir nokkrum bókum McEwans. Síðast var það Enduring Love , sem Roger Michell leikstýrði og leikstjórinn Richard Eyre er að leggja drög að því að kvikmynda Atonement . McEwan hefur líka skrifað nokkur kvikmyndahandrit, m.a. The Good Son . 
Umboðsmaður McEwans í London, Stephen Durbridge, gekk frá samningnum um páskana eftir að Rudin hitti rithöfundinn í New York. 
Lakeshore Entertainment hefur keypt kvikmyndaréttinn að væntanlegri glæpasögu Michaels Connelly , The Lincoln Lawyer , fyrir dágóða summu. 
Connelly er þekkt nafn í glæpasöguheiminum og nýjasta bók hans The Narrows , sem segir frá fjöldamorðingja, er á lista yfir mest seldu bækurnar. Bók hans Blood Work var gerð að kvikmynd árið 2002 en Clint Eastwood leikstýrði henni og fór með aðalhlutverkið. 
The Lincoln Lawyer segir frá lögfræðingi sem hefur vafasama starfshætti og notast við Lincoln Town Car sem skrifstofu. Hann kemst að því að maður sem hann sendi á dauðadeildina er saklaus og maður sem hann er nú að verja fyrir rétti er hinn raunverulegi morðingi. 
Bókin kemur út í haust og verða prentuð 500.000 eintök í fyrsta upplagi. 
Lakeshore framleiddi Óskarsverðlaunamyndina Million Dollar Baby , sem Clint Eastwood leikstýrði.
