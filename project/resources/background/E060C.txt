KIRKJULISTAHÁTÍÐ verður haldin í 10. skipti dagana 20.-28. ágúst 2005 og hefst á menningarnæturdegi í Reykjavík. Hingað til hefur hátíðin verið haldin um hvítasunnu þau ár sem ekki er listahátíð í Reykjavík en nú þegar sú hátíð verður árlega hefur Kirkjulistahátíð verið fundinn nýr tími síðsumars. Einkunnarorð þessarar hátíðar eru Salt og ljós og vísa þau til orða frelsarans í fjallræðunni í Matteusarguðspjalli: Þér eruð salt jarðar... Þér eruð ljós heimsins. 
Hátíðina sækja um 110 erlendir listamenn, flestir til að taka þátt í flutningi þessara stóru verka. Auk ofantalinna eru það hinn heimskunni organisti David Sanger, sem heldur tónleika í Hallgrímskirkju og stýrir meistaranámskeiði og Astrid Söderbergh Widding, prófessor í kvikmyndafræðum við Stokkhólmsháskóla, til að taka þátt í málþingi um kvikmyndaskáldið Andrei Tarkovskí. 
Að venju eru margir tónlistarviðburðir á dagskrá, en hæst ber flutning á tveimur passíum byggðum á Matteusarguðspjalli, þ.e. meistaraverk Johanns Sebastians Bachs og verk frá 1986 eftir norska tónskáldið Trond Kverno. 
Matteusarpassía J.S. Bachs
Matteusarpassía J.S. Bachs verður nú flutt hér í fyrsta skipti með upprunalegum hljóðfærum. Verkið er samið fyrir tvo kóra, drengjakór, tvær hljómsveitir og sjö einsöngvara og það eru kórar Hallgrímskirkju sem skipta með sér kórhlutverkunum, Mótettukórinn, Drengjakór Reykjavíkur og Unglingakór Hallgrímskirkju. Alþjóðlega barokkhljómsveitin í Haag leikur og stjórnandi er Hörður Áskelsson. Þýski tenórsöngvarinn Markus Brutscher fer með hlutverk guðspjallamannsins en hann vakti mikla hrifningu í þessu hlutverki í Hamborg nú í dymbilviku. Með hlutverk Jesú fer Andreas Schmidt sem er Íslendingum að góðu kunnur frá fyrri hátíðum. Noemi Kiss syngur sópranaríur verksins og enski kontratenórinn Robin Blaze altaríurnar. Gunnar Guðbjörnsson syngur tenóraríur verksins og Þjóðverjinn Jochen Kupfer bassaaríur. Með hlutverk Pílatusar fer Benedikt Ingólfsson bassi. Matteusarpassían verður flutt tvisvar sinnum, sunnudag og mánudag, 21. og 22. ágúst. 
Hátíðinni lýkur hins vegar sunnudaginn 28. ágúst með því að Dómkórinn í Ósló flytur Matteusarpassíu, verk eftir norska tónskáldið Trond Kverno fyrir kór og 10 einsöngvara og verður tónskáldið viðstatt flutninginn. Einsöngvarar eru Marianne E. Andersen, Marianne Hirsti, Njål Sparbo, Ian Partridge, Joseph Cornwell, David Martin, John English, Gabriel Crouch, Colin Campbell og Adrian Peacock. 
Rúrí myndlistarmaður hátíðarinnar
Opnun 10. kirkjulistahátíðarinnar verður í tengslum við 10. menningarnóttina í Reykjavík, þar sem fjöldi listamanna mun koma fram og sýning Rúríar í kirkjuskipi og forkirkju Hallgrímskirkju verður opnuð, en Rúrí sýnir nú í fyrsta sinn í kirkjunni. Þá verður tónlistarveisla í Hallgrímskirkju á Menningarnótt, þar sem boðið verður upp á einsöng, orgelleik og valda kórkafla úr óratóríunni Messíasi eftir Händel, þar sem almenningi gefst færi á að taka þátt í flutningnum. 
Tónlist hefur frá upphafi skipað veglegan sess á hátíðinni og á vegum hennar hafa fjölmörg tónverk verið frumflutt. Að þessu sinni verður frumflutt verk eftir John A. Speight «Drottinn er minn styrkur», tónverk fyrir einsöng, kór, 12 málmblásara og orgel. Þá flytur Hamrahlíðarkórinn íslenska tónlist á tónleikum sínum undir stjórn Þorgerðar Ingólfsdóttur, m.a. verk eftir Þorkel Sigurbjörnsson, Atla Heimi Sveinsson og Hafliða Hallgrímsson. 
Trúlega Tarkovskí
Sú nýbreytni var á síðustu hátíð að efnt var til málþings um trúarstef í kvikmyndum Ingmars Bergmans og sýndar myndir hans í samstarfi við Bæjarbíó í Hafnarfirði, rannsóknarhópinn Deus ex cinema og Kvikmyndasafn Íslands. Þetta gafst vel og nú er komið að Andrei Tarkovskí og kvikmyndum hans. Sýndar verða myndir hans, Æska Ívans frá 1962 og Fórnin frá 1986. Einnig verður efnt til málþings um kvikmyndaskáldið Andrei Tarkovskí með yfirskriftinni Deus absconditus - á mörkum hins sýnilega og ósýnilega í kvikmyndum Tarkovskís. Sérstakur gestur málþingsins er Astrid Söderbergh Widding, prófessor í kvikmyndafræðum við Stokkhólmsháskóla. 
Kirkjulistaspjall með kaffihúsastemningu
Boðið verður í fyrsta skipti til óformlegs kirkjulistaspjalls með gestum í suðursal Hallgrímskirkju þar sem vikið er að túlkun fagnaðarerindisins í guðspjöllunum í ljósi listanna með hliðsjón af einkunnarorðum hátíðarinnar, salt og ljós. Umræðum stýra Ævar Kjartansson og dr. Sigurður Árni Þórðarson. Halldór Hauksson og sr. Haukur Ingi Jónasson ræða um Matteusarpassíur Bachs og Kvernos; Terje Kvam, kórstjóri, sem stjórnað hefur báðum verkunum, mun segja frá reynslu sinni af þeim. Margrét Eggertsdóttir cand. mag. og dr. Gunnar Kristjánsson guðfræðingur ræða um Hallgrím Pétursson og guðspjöllin. Þóra Kristjánsdóttir listfræðingur og dr. Pétur Pétursson víkja að guðspjöllunum með augum myndlistarmanna og loks fjallar Oddný Sen um kvikmynd Pasolinis, Matteusarguðspjall sem sýnd verður að spjalli loknu. 
Hátíðarmessa með fjallræðunni
Lokadag hátíðarinnar verður hátíðarmessa með fjallræðunni þar sem biskup Íslands, herra Karl Sigurbjörnsson, prédikar. Þar verður frumflutt nýtt tónverk eftir John A. Speight sem fyrr er nefnt, Drottinn er minn styrkur. Dómkórinn í Ósló syngur undir útdeilingu undir stjórn Terje Kvam. 
Á hverjum degi hátíðarinnar er tónlistarandakt í hádegi þar sem prestur fer með bæn og hlýtt er á tónlistarflutning þar sem fram koma m.a. nemendur á organistanámskeiði Davids Sangers. 
Nú hefur hátíðinni verið fundinn staður síðla sumars og því verður nú efnt í fyrsta skipti til uppskerumarkaðar á Hallgrímstorgi síðari helgi hátíðarinnar með einkunnarorðunum «Með gleðisöng koma þeir aftur og bera kornbindin heim». Markaðurinn verður í samstarfi við Sólheima og Reykjavíkurborg. 
Að hátíðinni standa Listvinafélag Hallgrímskirkju, sóknarnefnd Hallgrímskirkju og Biskup Íslands. Formaður stjórnar er Þóra Kristjánsdóttir listfræðingur. Framkvæmdastjóri er Inga Rós Ingólfsdóttir sellóleikari og listrænn stjórnandi Hörður Áskelsson, organisti Hallgrímskirkju. Hátíðin var fyrst haldin vorið 1987.
