SIR Alex Ferguson knattspyrnustjóri Manchester United játaði sig sigraðan eftir að hans menn höfðu gert markalaust jafntefli á heimavelli gegn Blackburn. 
«Við getum gleymt Chelsea. Svo mikið er víst. Maður vinnur ekki titil með frammistöðu eins og við sýndum í þessum leik og nú er okkar keppikefli að hafa betur í baráttunni um annað sætið við Arsenal,» sagði Ferguson eftir leikinn. 
Það hefði ekki verið ósanngjarnt að United hefði haft 3:0 yfir í leikhléi. Wayne Rooney og Roy Keane áttu báðir þrumufleyga sem lentu í sömu markstönginni, Morten Gamst Pedersen bjargaði ævintýralega skalla Mikael Silvestre af marklínu og Paul Scholes misnotaði dauðafæri. Í seinni hálfleik vörðust liðsmenn Blackburn vel og þegar á hálfleikinn leið fór mótlætið að fara í taugarnar á liðsmönnum United, sem eru ósigraði í 20 leikjum í röð í deildinni en eru samt 13 stigum á eftir Chelsea. 
Ryan Giggs tognaði á læri eftir aðeins fimm mínútna leik og sagði Ferguson að líklega myndi Giggs missa af undanúrslitaleiknum gegn Newcastle í bikarnum um aðra helgi. 
Ferguson hafði vænst þess að Ruud Van Nistelrooy kæmist loks á skotskóna en honum varð ekki að ósk sinni. Nistelrooy lék sjöunda leik sinn í röð án þess að skora og var skip útaf fyrir Alan Smith þegar 25 mínútur voru eftir af leiknum. 
«Við höfum leikið gegn Everton, Liverpool, Arsenal og Manchester United í síðustu leikjum og höfum krækt í fimm stig út úr þessum leikjum. Það er vel viðunandi. United var mikið í færum í fyrri hálfleik en við náðum að þétta vörn okkar betur í seinni hálfleik,» sagði gamla hetjan á Old Trafford, Mark Hughes, stjóri Blackburn.
