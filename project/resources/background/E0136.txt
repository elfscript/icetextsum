SAMFYLKINGIN er í dag öflugur og samstilltur flokkur. Flokksbrotin horfin og friður og eining hefur ríkt í sameinaðri hreyfingu jafnaðarmanna. En það gekk á ýmsu og þetta tók á bæði flokk og forystu að ná þeim árangri sem náðst hefur. 
Sigrarnir í sveitarstjórnar- og alþingiskosningum voru sætir enda vel unnið fyrir þeim. Mánuðirnir og misserin þegar flokkurinn mældist ítrekað með á bilinu 12-16% fylgi eru nú langt að baki og Samfylkingin hefur mælst með yfir 30% fylgi í skoðanakönnunum frá því haustið 2002. Frá stofnun Samfylkingarinnar hefur trú formannsins á drauminn um stóran flokk jafnaðarmanna verið samstarfsfólki hans í Samfylkingunni mikil hvatning. 
Draumurinn hefur ræst og árangurinn hefur ekki látið á standa; stórir sigrar í síðustu sveitarstjórnarkosningum og sögulegur árangur jafnaðarmanna í alþingiskosningunum á Íslandi árið 2003. Og er ég sannfærð um að þetta séu einungis fyrstu vörðurnar í góðu gengi jafnaðarmanna á komandi árum og um ókomna tíð. 
Sá góði árangur sem við höfum náð saman undir forystu Össurar Skaphéðinssonar var ekki gefinn fyrirfram. Með lagni og seiglu hefur Össuri tekist að stilla saman strengina þannig að úr varð öflugur og breiður jafnaðarmannaflokkur sem er á meðal þeirra stærstu á Vesturlöndum. 
Sjálf hef ég átt gott samstarf við Össur á síðustu árum. 
Allt frá því að ég var formaður ungra jafnaðarmanna, sem hann hefur ávallt stutt vel og dyggilega, en ekki síður frá því ég fór ung og óreynd í framboð í flokksvali Samfylkingarinnar fyrir tæplega þremur árum hefur hann reynst mér afar vel enda einn hans mesti kostur hvað hann er tryggur og á gott með að vinna með fólki. Virkja hópinn og hvetja með sér til góðra verka og árangurs. 
Ábyrgð í Samfylkingunni er afar dreifð og sterkar lýðræðishefðir hafa verið viðhafðar í öllu starfi Samfylkingarinnar. 
Við erum á réttri leið með Össuri og styð ég hann áfram til þess að gegna formennsku í Samfylkingunni. 
Viss um að sú vegferð sem við erum á muni skila okkur alla leið til þeirra áhrifa sem við öll stefnum að með flokkinn okkar; að hann leiði landsstjórnina. 
Samfylkingin hefur tekið stakkaskiptum frá því að við stofnuðum flokkinn í maí árið 2000. Það er orðið til nýtt forystuafl í íslenskum stjórnmálum og ég er þess fullviss að ef Samfylkingin verður áfram undir forystu Össurar munum við ná enn lengra og jafnaðarmenn taki við stjórn landsmála eftir næstu kosningar íslenskri þjóð til heilla. Höfundur er þingmaður Samfylkingarinnar.
