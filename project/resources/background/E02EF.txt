Eftir Guðmund Hilmarsson gummih@mbl.is Víst er að bæði lið geta spilað betri handknattleik heldur en þann sem var í boði á Ásvöllum í gærkvöld. Mikið var um mistök og ekki laust við að leikmenn væru hálfryðgaðir eftir hléið sem gert var eftir átta liða úrslitin. Leikurinn þróaðist nánast eins allan tímann. Haukar voru yfirleitt skrefinu á undan og náðu trekk í trekk tveggja til þriggja marka forskoti en með seiglu tókst Valsmönnum nokkrum sinnum að komast upp að hlið Haukanna sem svöruðu jafnharðan með tveimur til þremur mörkum í röð. Haukarnir gátu ekki andað léttar fyrr en rúm mínúta var eftir. Þórir Ólafsson kom Haukum í 27:25 með marki úr vítakasti þegar ein og hálf mínúta var eftir. Valsmenn gerðu árangurslausa tilraun til að minnka muninn og fyrirliðinn Vignir Svavarsson innsiglaði sigur Íslandsmeistaranna með því að skora tvö síðustu mörk leiksins af línunni.
Getum gert miklu betur
«Við vorum satt best að segja að spila frekar illa. Vörnin var ekki góð og sama er að segja um frammistöðu mína en það munaði miklu fyrir okkur að missa Matthías út af,» sagði Birkir Ívar Guðmundsson, markvörður Hauka, við Morgunblaðið eftir leikinn. 
Matthías Ingimarsson, einn af lykilmönnum í varnarleik Haukanna, þurfti að yfirgefa völlinn snemma leiks eftir að hafa fengið skurð á kinnina og fyrir vikið var vörn Haukanna ekki eins sterk. 
«Við vorum skrefinu á undan en það mátti ekki miklu muna að Valsmenn kæmust yfir í seinni hálfleik. Við þurfum heilmikið að laga í leik okkar fyrir annan leikinn á Hlíðarenda. Með svipaðri frammistöðu og þessari þá töpum við þeim leik. En ég veit hvað í liði okkar býr. Við munum taka okkur saman og markmiðið er að vinna þetta einvígi 2:0. Við getum gert miklu betur heldur en við sýndum hér í kvöld en það sem mestu máli skiptir er að við lönduðum sigri,» sagði Birkir Ívar, sem oftar en ekki hefur leikið betur en í gær. 
Andri Stefan, sem bar forláta andlitsgrímu í leiknum, stóð upp úr í liði Hauka. Þessi lunkni og útsjónarsami leikmaður tók oftar en ekki af skarið þegar sóknarleikurinn virtist vera að sigla í strand. Ásgeir Örn Hallgrímsson og Vignir Svavarsson skiluðu einnig góðri frammistöðu. Vignir var óstöðvandi á línunni í fyrri hálfleik og lék varnarleikinn vel og Ásgeir Örn var ógnandi en hefði að ósekju mátt skjóta meira á markið. Haukarnir léku líklega aðeins undir pari en um leið og Valsmenn gerðu sig líklega þá bættu Haukarnir einfaldlega í og einhvern veginn fannst manni þeir hafa leikinn í sínum höndum. 
Höfum ekki sagt okkar síðasta
«Þetta var kaflaskiptur leikur. Okkur skorti herslumuninn og ég er alveg viss um að ef okkur hefði tekist að komast yfir í seinni hálfleik hefðum við farið með sigur af hólmi,» sagði Vilhjálmur Halldórsson stórskytta í liði Vals sem heldur betur fann fjölina á Ásvöllum í seinni hálfleik. Vilhjálmur átti á brattann að sækja í fyrri hálfleik en hann reif sig upp svo um munaði í seinni hálfleik sem hann skoraði átta mörk í. 
«Við eigum mikið inni og sérstaklega í sókninni. Mér fannst Haukarnir ekki vera spila að spila neitt sérstaklega vel en lið þeirra er vel mannað. Á því leikur enginn vafi. Við höfum ekki sagt okkar síðasta í þessari rimmu. Við vinnum á Hlíðarenda og ætlum okkur að koma aftur hingað á Ásvelli og þá til þess að vinna,» sagði Vilhjálmur. 
Vilhjálmur og Heimir Örn Árnason báru sóknarleik Valsmanna uppi. Vilhjálmur byrjaði illa en hrökk í gang í seinni hálfleik og það var ekki síst fyrir hans frammistöðu sem Valsmenn veittu Haukunum harða keppni. Sóknarleikur Vals var annars frekar einhæfur. Boltinn fékk illa að ganga á milli manna og hraðinn ekki nægilegur. Pálmar náði sér ekki á strik í markinu og spurning hvort Hlynur hefði ekki átt að koma fyrr inná. Valsmenn sýndu annars mikla seiglu og enginn skildi afskrifa þá í baráttunni gegn Haukunum. Það var skarð fyrir skildi í liði Vals að hinn leiftursnöggi Sigurður Eggertsson gat lítið sem ekkert spilað vegna meiðsla í mjöðm. Hann spilaði smákafla í fyrri hálfleik en fór í sturtu í leikhléi og kom sér fyrir á áhorfendabekkjunum.
