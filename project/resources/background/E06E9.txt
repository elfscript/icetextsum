Trilogia piccola opus 1 eftir Jón Leifs (1899-1968) var frumflutt í Karlovy Vary í Tékkóslóvakíu árið 1925. Áttatíu árum síðar, nánar tiltekið 15. desember 2005, flutti Sinfóníuhljómsveit Karlovy Vary þríleik Jóns á ný. Að auki voru á efniskrá tónleikanna Sinfónía Nr. 2 eftir Jean Sibelius og Píanókonsert Nr. 3 eftir Ludwig van Beethoven. Einleikari var Jan Jiraský, frábær fulltrúi tékkneskra tónlistarmanna. Dr. Guðmundur Emilsson stjórnaði.
Tékkar, Rússar og Þjóðverjar
Karlovy Vary hefur um langan aldur verið undir sterkum áhrifum tveggja erlendra menningarsvæða, annars vegar hins germanska og hins vegar þess rússneska. Rússneskur aðall, «rjómi samfélagsins», ferðaðist reglubundið til þessarar víðkunnu heilsulindar, þar á meðal Romanov-ættin. Vegna nálægðarinnar við Þýskaland voru Þjóðverjar um og yfir 90 prósent borgarbúa árið 1945 - og þótt járntjaldið sé á brott er Karlovy Vary enn undir sterkum rússneskum áhrifum í fjárhagslegu tilliti. 
Heilsubrunnarnir Karlovy Vary, sem eru í vesturhluta Tékklands - hvar Sinfónía Dvoraks Frá nýja heiminum var frumflutt 1894 - er sannkölluð perla á meðal heilsulinda héraðsins, ekki síst hvað byggingarlist áhrærir. Borgin var og er fræg fyrir ölkeldur sínar - sem reyndar voru einnig í miklum metum á meðal Rómverja til forna. Á síðari öldum löðuðust þangað stórmenni, svo sem Bach, Beethoven, Schubert, Goethe, Brahms, Paganini, Marx, Turgenev, Wagner, Grieg - og Pétur mikli Rússakeisari. Skörungar þessir sóttu borgina heim í lækningarskyni og til að fylgja ríkjandi tískustraumum - til að hitta mann og annan. Jón Leifs var þar á ferð snemma á ferli sínum. Að loknu námi í Leipzig, sótti hann borgina heim ásamt tékkneskri eiginkonu sinni, konsertpíanistanum Annie Riethof, og komst þannig í kynni við sinfóníuhljómsveitina í Karlovy Vary - glæsilega sveit tónlistarmanna er fagnaði 170 ára afmæli sínu í fyrra. Í dag er borgin að auki fræg fyrir árlega kvikmyndahátíð sem kvikmyndagerðarmenn hvaðanæva úr heiminum sækja. 
Frumflutningur Trilogia piccola
Árið 1925, nánar tiltekið 28. nóvember, var Karlovy Vary vettvangur frumflutnings tónverks eftir ungan Íslending. Hljómsveit borgarinnar flutti þá Þríþætta hljómkviðu - fyrsta hljómsveitaverk Jóns Leifs - undir stjórn Roberts Manzers. Verkið er skrifað fyrir stóra hljómsveit, er litríkt, knappt í formi, og endurspeglar ríkulega germanska og norræna menningu. Það er í þremur þáttum eins og heitið gefur til kynna. Lokaþátturinn er þeirra stystur. Tónmál Jóns kannar markvisst ystu mörk hljóðfæranna, hæð og dýpt - hið ofurveika og hið ofsafengna. Árið 1925 kom þetta margræða verk Mið-Evrópubúum torkennilega fyrir eyru, enda tónlistarunnendur í Karlovy Vary kunnastir verkum «gömlu meistaranna». 
Gleymd gagnrýni 
Áttatíu árum eftir frumflutning Trilogia piccola heimsótti höfundur þessarar greinar héraðsskjalasafnið í Karlovy Vary - í fylgd hins virta tékkneska tónlistarsagnfræðings dr. Zdenek Pachovský. Tilgangur leiðangursins var að kanna hvort rituð hefði verið gagnrýni um frumflutning verksins 1925. Að loknu umtalsverðu grúski fann dr. Pachovsky grein um tónleikana, sem Karlsbader Badesblatt birti á sínum tíma. Óþekktur gagnrýnandi, sem kallar sig «dhe» segir um hljómkviðuna: «Flestir tónleikagestanna fögnuðu verkinu ákaflega. Engu að síður varð maður var við hikandi afneitum sumra tónleikagestanna.» 
Harðneskjulegt þunglyndi Jóns Leifs vakti blendnar tilfinningar fyrir áttatíu árum, er listamannsferill hans var með öllu ófyrirsjáanlegur. Þetta á við enn í dag. 
Á tónleikunum í Karlovy Vary í desember sl. hraut eftirfarandi athugasemd af vörum konu einnar eftir að hún hafði hlýtt á hljómkviðu Jóns: «Jæja, þá er þessu lokið, nú hefst gamanið.» Dr. Pachovský var einnig á meðal tónleikagesta í desember og heyrði þá verkið í fyrsta sinn. Hann hafði þetta að segja: «Trilogia piccola er í eðli sínu einstaklega norrænt verk. Í því skynjar maður í senn harðneskju og ljúft þunglyndi. Tónlistarunnendur hér þekkja ekkert til Jóns Leifs. Verk hans hafa ekki verið flutt í Karlovy Vary í minni tíð. Hann er því enn nýjabrum í okkar eyrum. Lokaþætti verksins lýkur nánast fyrirvaralaust. Viðbrögð tónleikagesta voru hikandi samkvæmt því. Ég tel hljómkviðuna áhugavert verk - líta má á hana sem góð frumdrög ungs tónskálds,» sagði Dr. Pachovský að lokum. 
Stuðningsaðilar
Þess skal getið að tónleikarnir í Karlovy Vary nutu stuðnings Loftbrúar Reykjavíkurborgar, Icelandair og FÍH, sem og stuðnings Íslenskrar tónverkamiðstöðvar og menntamálaráðuneytisins. Sænski tónlistarfræðingurinn Carl-Gunnar Åhlén átti hugmyndina um endurflutning Þríþættrar hljómkviðu Jóns Leifs í Karlovy Vary. Eva Hallerová, alþjóðafulltrúi Fílharmóníuhljómsveitarinnar í Prag, annaðist verkefnisstjórn að eigin frumkvæði. 
Åhlén, Carl-Gunnar. Jón Leifs. Tónskáld í mótbyr. Mál og menning. Reykjavík. 1996. 
Burachovic, Stanislav. Karlovy Vary. Meeting of two ages. Promenada publishing. Karlovy Vary. 1996. 
Anonymous critic «dhe», Karlsbader Badesblatt, December 3, 1925. 
Pachovský, Zdenek; Jáchymovský, Vladislav. Karlovarský symfonický orchestr 1835-1995. Karlovsrský symfonický orchestr. 1995. 
Höfundur er tungumálakennari, þýðandi og endurmenntunarfræðingur.
