ATVINNULEYSI í aprílmánuði var 2,3%, en þetta er minnsta atvinnuleysi sem mælst hefur síðan í september árið 2002 þegar það mældist 2,2%. Atvinnuleysi minnkaði alls staðar á landinu. Atvinnuleysi á höfuðborgarsvæðinu er 2,5% og 2% á landsbyggðinni. Hlutfallslega lækkaði atvinnuleysið mest á Vesturlandi og Vestfjörðum.
Atvinnuleysi meðal kvenna er núna 3% en 1,8% meðal karla. Atvinnuleysi meðal karla minnkaði um 10% í síðasta mánuði en 4% meðal kvenna. Í lok apríl voru 3.748 manns á atvinnuleysisskrá á landinu öllu, 1.578 karlar og 2.170 konur. Samtals voru 409 af þeim sem voru skráðir atvinnulausir í lok apríl í hlutastörfum. 
1.323 laus störf
Lausum störfum fjölgaði í síðasta mánuði. Alls voru 1.323 laus störf í lok aprílmánaðar, en voru 1.128 í lok mars. Í apríl í fyrra voru 625 laus störf á skrá. Flest laus störf voru á Austurlandi, 459. Um 28% lausra starfa eru á höfuðborgarsvæðinu en um 35% á Austurlandi. 
Í apríl voru gefin út 214 ný tímabundin atvinnuleyfi á nýjum vinnustöðvum. Það þýðir að frá áramótum hafa verið gefin út 777 ný leyfi. Allt árið í fyrra voru gefin út 1.374 ný atvinnuleyfi. 
Alþýðusamband Íslands vekur athygli á, að heldur hafi dregið úr langtímaatvinnuleysi milli mars og apríl. Fjöldi langtímaatvinnulausra hefur sveiflast á bilinu 1.000-2.000 síðustu 2 ár og var fjöldinn mestur 1.810 í maí í fyrra. Hópur langtímaatvinnulausra sé enn fjölmennur, eða um 1.415 einstaklingar. 
ASÍ segir, að fækkunin sé vissulega jákvæð teikn um þróun langtímaatvinnuleysis, en þó sé full snemmt að slá því föstu að um varanlega breytingu sé að ræða og mikilvægt að stjórnvöld miði virkar vinnumarkaðsaðgerðir að þörfum þessa hóps. Á meðan heldur dragi úr atvinnuleysi í heild, sé fækkunin einkum bundin við karla.
