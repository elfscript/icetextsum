Íraska þingið kaus í gær Kúrdaleiðtogann Jalal Talabani forseta landsins og ljóst er því að loks hefur tekist að höggva á þann hnút sem einkennt hefur viðræður stærstu stjórnmálaaflanna á þingi um skiptingu helstu embætta. Tveir varaforsetar voru jafnframt kjörnir, sjía-múslíminn Adel Abdul al-Mahdi og súnní-múslíminn Ghazi al-Yawer en hann var forseti Íraks til bráðabirgða frá því um mitt ár í fyrra.
Kosningin í gær var formsatriði, samkomulag lá fyrir um hverjir skyldu taka að sér umrædd embætti. Það hefur hins vegar tekið langan tíma að ná þessari niðurstöðu, nú eru liðnir meira en tveir mánuðir síðan þingkosningarnar í Írak fóru fram. Voru margir Írakar orðnir heldur óþreyjufullir eftir niðurstöðu í viðræðum fulltrúa stærstu þjóðarbrota. 
Fyrr í vikunni náðist samkomulag um hver skyldi verða forseti þingsins, súnní-múslíminn Hajem al-Hassani. Og nú bíður það Talabanis og varaforsetanna tveggja að útnefna forsætisráðherra, líklegt er að það gerist eftir að Talabani sver embættiseið í dag. 
Útkljáð er að það verði sjía-múslíminn Ibrahim al-Jaafari sem tekur við embætti forsætisráðherra - en þar ræðir um valdamesta embættið í nýju stjórnkerfi Íraks. 
Verkefni nýrrar ríkisstjórnar undir forystu al-Jaafari og íraska þingsins verður að hafa yfirumsjón með gerð stjórnarskrár fyrir Írak og undirbúa aðrar þingkosningar, sem halda á í desember skv. áætlunum sem sátt náðist um í fyrra. 
Talabani var einn í kjöri til embættis forseta og hið sama má segja um varaforsetaefnin, al-Mahdi og al-Yawer. Þrímenningarnir fengu 227 atkvæði í kjörinu en þrjátíu kjörseðlar voru auðir. 
Mikil fagnaðarlæti brutust út meðal þingmanna eftir að kjöri Talabanis var lýst. Í Kúrdahéruðunum í Norður-Írak var gleðin ekki minni, fólk dansaði á götum úti. Kúrdar sættu ofsóknum á valdatíma Saddams Husseins, fyrrverandi forseta, og af þeim sökum þykir kjör Talabanis mjög til marks um nýja tíma í Írak. 
Fylgir sögunni að Saddam Hussein hafi verið skikkaður til að horfa á útsendingu frá þingfundinum í gær, þegar Talabani var kjörinn forseti. 
Hét að vinna að sáttum
Sameinaður framboðslisti helstu flokka Kúrda hlaut 75 þingmenn kjörna af 275 í þingkosningunum í janúar sem tryggði þeim lykilstöðu við myndun ríkisstjórnar. Kúrdar eru um 20% íbúa Íraks, sjía-múslímar eru um 60% og súnní-múslímar á bilinu 15 og 20%. 
Eftir að kjöri Talabanis hafði verið lýst hvatti hann nágrannaríki Íraks til að hjálpa til við það verkefni að fyrirbyggja að uppreisnarmenn kæmust inn í landið. Og hann biðlaði einnig til þeirra Íraka sem styðja baráttu uppreisnarmannanna. Sagði hann að þar væri um «bræður» að ræða og að það væri mögulegt «að eiga við þá viðræður og ná «viðunandi lausn». Hét Talabani því að vinna með fulltrúum allra þjóðabrota og allra trúdeilda að því að byggja Írak upp að nýju eftir hörmungar síðustu ára og áratuga. 
Kænn stjórnmálamaður
Jalal Talabani, sem íraskir Kúrdar kalla Jalal frænda, þykir kænn stjórnmálamaður, slyngur í því að skipta um bandamenn og hafa áhrif á vini jafnt sem óvini sína, að sögn fréttavefjar BBC . 
Talabani er leiðtogi annars af stóru flokkunum á yfirráðasvæðum Kúrda í Norður Írak, Föðurlandsfylkingar Kúrda (PUK) sem átti lengi í harðvítugum deilum við Lýðræðisflokk Kúrda (KDP). Deilurnar leiddu til stríðs milli flokkanna tveggja árið 1993 en þeir náðu vopnahléssamkomulagi þremur árum síðar og undirrituðu friðarsamning 1998. 
Í raun náðu þó flokkarnir ekki sáttum fyrr en árið 2002 þegar ljóst var að Bandaríkjastjórn hygðist steypa stjórn Saddams Husseins. 
Talabani fæddist árið 1933 og nam lögfræði við Bagdad-háskóla.
