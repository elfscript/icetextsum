Eftir Jóhannes Tómasson og Boga Þór Arason GRÍPA þarf til margs konar viðbúnaðar hérlendis komi til þess að fuglaflensan sem nú breiðist út um Evrópulönd verði að heimsfaraldri í mönnum. Hugsanlegt er að ferðir manna yrðu takmarkaðar um landið og milli landa. Í því skyni hefur verið rætt að millilandaflug yrði einungis leyft um Keflavíkurflugvöll, sem myndi auðvelda heilbrigðisyfirvöldum skráningu vegna slíkra takmarkana. Þá yrði hugsanlega að nýta húsnæði á Keflavíkurflugvelli þar sem unnt yrði að hafa fólk í einangrun.
Í framhaldi af auknum fjárveitingum ríkisstjórnarinnar á þriðjudag upp á 56 milljónir króna til viðbúnaðar vegna hugsanlegs heimsfaraldurs inflúensu heldur skipulagning viðbúnaðar áfram. Haraldur Briem sóttvarnalæknir segir að samræma þurfi viðbrögð fjölmargra aðila og safna víðtækum upplýsingum um útbreiðslu og þróun fuglaflensunnar sem og hugsanlegrar stökkbreytingar sem þýtt geti að hún smitist milli manna. Hann segir líklegt að fuglaflensa muni greinast í fuglum hérlendis enda íslenskir farfuglar í snertingu við fugla þar sem sýking hefur komið upp. Þá segir hann brýnast að gæta þess að flensan komist ekki í alifugla. 
Ólafur Guðlaugsson, yfirlæknir á sýkingavarnadeild Landspítala - háskólasjúkrahúss, segir tiltölulega litla hættu á smiti frá fuglum hérlendis þar sem samgangur sé lítill við fugla. Rétt sé þó að viðhafa ákveðinn viðbúnað og hann segir ljóst að málið verði flóknara ef kemur til heimsfaraldurs í mönnum. Þá hrökkvi þúsund rúm Landspítalans skammt og þeir Haraldur Briem segja að meðferð sjúklinga myndi fyrst og fremst verða veitt heima við, aðeins þeir veikustu myndu leggjast á sjúkrahús. 
Breiðist hratt út í Evrópu
HIÐ mannskæða H5N1-afbrigði fuglaflensunnar breiðist nú hratt um Evrópu og hefur m.a. greinst nyrst í Þýskalandi og yfirvöld í Danmörku, Svíþjóð og Noregi hafa fyrir vikið gripið til ýmissa ráðstafana í því skyni að koma í veg fyrir að alifuglar þar smitist af veikinni. Hefur fuglaflensa fundist í villtum fuglum eða alifuglum í Austurríki, Ungverjalandi, Búlgaríu, Króatíu, Grikklandi, Ítalíu, Rúmeníu og Úkraínu. Um níutíu manns hafa dáið eftir að hafa veikst af fuglaflensu frá því að hún kom upp í Asíu 2003, en flestir eru taldir hafa verið í miklu návígi við villta fugla eða alifugla.
