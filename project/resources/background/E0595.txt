Víkverji er mikill áhugamaður um golfíþróttina og nýtir hverja stund til þess að fá sér göngutúr úti í náttúrunni með keppnisfyrirkomulagi! 
Á undanförnum misserum hefur Víkverji endurnýjað útbúnað sinn smátt og smátt - en fermingargolfsettið hafði verð notað samfleytt í 18 ár. Vöruúrvalið var mun minna á árum áður hér á landi hvað golfið varðar og margir létu skipverja á farskipum útvega sér golfsett þegar færi gafst og gjaldeyrir var til. 
Í dag er vöruúrvalið mjög gott á Íslandi en hinsvegar er Víkverji ekki alveg nógu sáttur við verðlagið hjá golfverslunum. Án þess að hafa gert vísindalega rannsókn á verðlagi allra golfverslana á Íslandi hefur Víkverji það á tilfinningunni að metlægð Bandaríkjadalsins gagnvart íslensku krónunni hafi ekki skilað sér til neytenda. Víkverji hefur því keypt flestar sínar vörur í gegnum netverslanir í Bandaríkjunum og hefur verðið verið mun betra en það sem tíðkast hér á landi. Víkverji er ekki alveg viss um hvar vandinn liggur hjá íslenskum söluaðilum, heildsölum eða hvort greiða þurfi hlutfallslega háa tolla af golfvörum. En samkeppnin hefur aukist til muna frá vestrinu. 
Víkverji hefur sagt áskrift sinni að íþróttastöðinni Sýn upp. En Víkverji hafði hug á því að horfa á beinar útsendingar frá golfmótum vestanhafs. Þegar Víkverji ætlaði hinsvegar að njóta dagskrárinnar var oft þess í stað sýnt frá ítalska boltanum eða NBA-körfuboltanum. Golfmótin voru á Sýn er langt var liðið á kvöldið en voru þess í stað í beinni útsendingu á Sýn 2. Víkverji hafði ekki hugmynd um að hann þyrfti að gerast áskrifandi að mörgum sjónvarpsstöðvum til þess að geta notið þess sem auglýst er hjá Sýn. Það væri kannski hægt að útfæra hugmyndina og bjóða áskrifendum Morgunblaðsins upp á að kaupa íþróttasíður blaðsins með séráskrift ef þeir sættu sig við að kaupa einnig séráskrift að Bílablaðinu og Lesbókinni.
