Poppstjarna og sigurvegari raunveruleikaþátta olli svo miklu uppnámi á meðal aðdáenda í verslunarmiðstöð í Riyadh í Sádi-Arabíu að hann var handtekinn fyrir að valda «ósæmilegri uppákomu». 
Æstir aðdáendur, bæði karlar og konur, hópuðust að Hisham Abdel Rahman og vildu kyssa hann og taka í hönd hans, að því er fram kemur á BBC. 
Trúarlögreglan sem var á vakt á svæðinu taldi uppákomuna «ósæmilega» og reyndi að dreifa fólkinu. Rahman er sagður hafa verið tekinn höndum eftir að hann neitaði að yfirgefa verslunarmiðstöðina. 
Hann var dreginn út og færður til viðtals á skrifstofur «Nefndar sem breiðir út dyggðir og kemur í veg fyrir útbreiðslu lasta», að því er fram kom í fréttum arabískra sjónvarpsstöðva. 
Hann var hins vegar látinn laus og flogið með hann aftur til heimabæjar síns, Jeddah, eftir að borgarstjóri Riyadh skarst í leikinn, að sögn ónafngreinds lögreglumanns. 
Rahman varð frægur í Arabaheiminum eftir að hann vann raunveruleikaþáttinn Star Academy , en hann byggist á frönskum sjónvarpsþætti og minnir á Idol-Stjörnuleitina og BBC-þáttinn Fame Academy . Eru 16 arabísk ungmenni látin vera saman í húsi í Beirút, þar sem þau læra söng, tónlist og dans og keppa svo um titilinn poppstjarna ársins. 
Líbanska sjónvarpsstöðin sem sýnir þættina, LBC, staðfesti að atburðirnir í verslunarmiðstöðinni í Riyadh hefðu átt sér stað. Rahman neitaði því hins vegar í viðtali við sádi-arabíska sjónvarpsstöð.
