KRAFA um árangur í fyrirtækjarekstri hefur aukist verulega undanfarin ár. Miklar breytingar hafa orðið í rekstrarumhverfi fyrirtækja, markaðir hafa opnast og samkeppni aukist. Tækifærum og ógnunum hefur fjölgað og kröfur til stjórnenda og almennra starfsmanna um árangur í starfi hafa einnig aukist til muna. Til þess að halda forskoti sínu og standast aukna samkeppni þurfa stjórnendur að hafa þekkingu og nægar upplýsingar til að geta tekið betri og skjótari ákvarðanir en samkeppnisaðilarnir. 
Í þessari grein eru dregnar fram nokkrar lykilspurningar sem stjórnendur þurfa að svara í viðleitni sinni til að auka líkur á velgengni. Greininni er ætlað að minna stjórnendur á mikilvægi þess að gleyma sér ekki í hagnaði gærdagsins heldur horfa stöðugt fram á við, hafa skýra stefnu og gera sér grein fyrir því virði sem felst í hæfu starfsfólki, góðum tengslum við viðskiptavini og árangursríkum ferlum í starfsemi fyrirtækisins. Einnig þurfa þeir að setja lykilmælikvarða á þessi verðmæti og birta þá í þekkingarskýrslu fyrirtækisins. 
Íslenskt viðskiptaumhverfi
Þróun undanfarinna ára hefur gjörbreytt viðskiptaumhverfi íslenskra fyrirtækja. Aukin alþjóðavæðing og samruni valda því að fyrirtæki þurfa að vera í stakk búin til að bregðast hratt við í umhverfi stöðugra breytinga. Tæknivæðing og aukið upplýsingastreymi hefur stórlega breytt framboði og eftirspurn eftir þekkingu á síðustu árum. Vörur og þjónusta eru mun flóknari og þekkingin sérhæfðari eftir því sem markaðurinn fyrir þær stækkar. Þróunin frá þjónustustjórnun til þekkingarstjórnunar dagsins í dag hefur gjörbreytt uppbyggingu og viðskiptaumhverfi fyrirtækja. Þessi þróun, sem tekið hefur um fjóra áratugi víða um heim, hefur gengið yfir íslensk fyrirtæki á mun skemmri tíma. 
Háskólamenntuðu starfsfólki hefur fjölgað til muna á síðustu árum. Í þekkingarfyrirtækjum er helsta auðlindin fólkið sem þar starfar. Hvernig á að stýra slíku starfsfólki með árangursríkum og markvissum hætti? Hvernig er hægt að meta og auka framleiðni þekkingarstarfsfólks? 
Starfsemi margra fyrirtækja byggist á sölu óáþreifanlegra verðmæta sem eru oft hugarsmíð þekkingarstarfsfólksins. Mikilvægt er að slíkt starfsfólk fái umboð til athafna og frelsi til að starfa innan ákveðins skilgreinds ramma. Þau gildi og markmið sem starfsfólkið á að vinna samkvæmt þurfa að vera skýr. Starfsmenn sýni frumkvæði og ábyrgð, og auki þannig líkurnar á því að settum markmiðum verði náð. 
Stjórnendur nútímans hafa fært sig meira yfir í hlutverk leiðtogans, sem tryggir að starfsfólkið myndi eina liðsheild sem hefur vilja og hæfni til að ná settum markmiðum fyrirtækisins. Leiðtoginn þarf ávallt að vera reiðubúinn til að aðstoða, hvetja, byggja upp liðsheildina og veita umbun fyrir árangur. Forsenda þess að starfsfólk myndi eina heild og vinni af eldmóði að settu marki er að stjórnandinn njóti fulls trausts og virðingar. 
Hvernig eru tengslin við viðskiptavininn?
Slagurinn um viðskiptavininn er harður og því verða stjórnendur að gera sér grein fyrir stöðu sinni gagnvart honum. Hvert er þjónustuloforð fyrirtækisins? Hversu líklegt er að viðskiptavinurinn leiti annað með viðskipti sín? Er auðvelt að færa sig til samkeppnisaðilanna? Hvernig er hægt að halda í þá viðskiptavini sem gefa mesta framlegð til lengri tíma litið? Nauðsynlegt er að búa yfir góðum upplýsingum um viðskiptavini sína til að geta tryggt rétt samskipti og metið hvernig honum verði best þjónað þannig að hagur beggja verði sem mestur. Veitir fyrirtækið þá þjónustu sem það hefur lofað? 
Hvaða skipulag og verkferlar skila mestum árangri?
Stöðugt þarf að vinna að hagkvæmara verklagi. Er hægt að bæta það með fullkomnari upplýsingakerfum, endurbættu verklagi, betri tækjum og aukinni samvinnu? 
Hvernig ætlar fyrirtækið að ná settum hagnaðarmarkmiðum?
Ekki er nóg að rýna einungis í fjárhagslega mælikvarða þegar meta á árangur af starfsemi skipulagsheilda. Einnig þarf að virða og meta starfsfólkið, ferlana og tengslin. Stjórnendur sem ná afburða árangri hafa annaðhvort betra innsæi og meiri hæfileika til að lesa umhverfið en keppinautarnir eða þeir hafa aðgang að betri upplýsingum til að vinna úr. 
Góð ársskýrsla gefur ekki aðeins fjárhagslegar niðurstöður heldur þarf að birta lykilmælikvarða um starfsfólkið, tengslin og ferlana. Með þær upplýsingar geta ytri aðilar, svo sem fjárfestar, metið stöðu fyrirtækisins og hvaða væntingar má gera til árangurs í framtíðinni. 
Mörg dæmi eru um fyrirtæki sem hafa náð árangri en gleymt sér og ekki fylgst nægilega vel með breytingum í umhverfi sínu. Stjórnendur og starfsmenn þurfa stöðugt að gera betur til að lifa af í alþjóðlegri samkeppni. Gefa þarf svigrúm til skapandi hugsunar og auka hæfni starfsfólks til að bæta framtíðarstöðu fyrirtækisins. Góður hagnaður í dag er ekki ávísun á hagnað á morgun. Ert þú stjórnandi sem stöðugt leitar betri lausna, ertu með hæfa liðsheild sem getur og vill ná settu marki eða ertu ánægður með afrek gærdagsins? Höfundar eru MSc. nemendur í Stjórnun og stefnumótun í Viðskipta- og hagfræðideild HÍ.
