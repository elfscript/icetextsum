Svo virðist sem bílkaupendur þurfi að búa yfir víðtækum hæfileikum til þess að kaupa bíl. Það væri t.d. gott að búa yfir innsæi sálfræðingsins, til þess að greina sínar eigin þarfir og lesa betur sölumanninn, fjárhagslegri yfirsýn fjármálamannsins, markaðsþekkingu markaðsstjórans og að geta greint aksturseiginleika bíls eins og akstursíþróttamaður. Fæstir búa yfir öllum þessum hæfileikum og fæstir vita í raun hvaða bíll hentar þeim best. Þegar úrvalið er svona mikið er ekki að undra þótt sumum falli allur ketill í eld. 
En það er engin ástæða til örvænta. Það má auðvelda ákvarðanatökuna með því að leggja fyrir sjálfan sig þrjú, einföld próf og svara spurningunum af einlægni. 
1. próf - lífsstíllinn
Þetta próf leiðir í ljós hver staða bílkaupandans er í lífinu; er hann einhleypur, giftur, foreldri? Og hvar býr hann? Er það í borginni, úthverfi eða á landsbyggðinni? Prófið leiðir líka í ljós hvernig bílkaupandi ver sínum tíma, hvaða áhugamál hann hefur og hvert starf hans er. Og auðvitað snýst það líka um tekjur hans. 
Sá sem er í bílahugleiðingum ætti að setjast niður með blað og blýant og skilgreina stöðu sína í samfélaginu. Hann ætti umfram allt að vera einlægur í greiningu sinni, jafnvel þótt það geti verið óþægilegt. Þegar því er lokið ætti hann að gera sér grein fyrir þörfum sínum og kostum. Á þessu stigi málsins ættu menn að forðast allt sem heitir útlit eða afl bílsins og einbeita sér eingöngu að því hvers konar bíll uppfylli þarfirnar. Í stuttu máli sagt: Hvert er hlutverk nýja bílsins sem stendur til að kaupa? 
2. próf - aksturslag
Þeir sem líta á bílinn eingöngu sem farartæki sem hefur það hlutverk að koma þeim á milli staða gætu hugsanlega látið hér staðar numið. En hvort sem menn gera sér grein fyrir því eður ei þá hefur hver og einn sitt sérstaka aksturslag. Sumum þykir afskaplega gaman að aka bíl en öðrum leiðist það. Sumir líta t.d. á það sem áskorun þegar vegurinn tekur á sig beygjur eða verður skyndilega hæðóttur en aðrir bíta bara á jaxlinn og bíða þess að hann verði á ný beinn og breiður. Menn verða því að velta því fyrir sér hvort það skipti máli að bíllinn sé aflmikill, eða hvort hann sé sparneytinn út frá sinni eigin upplifun á því hvort skipti meira máli. Með því að greina sitt eigið aksturslag má komast nær því hvaða þarfir bíllinn þarf að uppfylla. 
3. próf - að velja sér bíl
Skynsamir bílkaupendur vita nánast undantekningarlaust strax hve stór vél þarf að vera í bílnum. Nýjar, fjögurra strokka bensínvélar eru margar hverjar ótrúlega aflmiklar þrátt fyrir takmarkað slagrými og eru auk þess einnig flestar mjög þýðgengar. Þær eru líka sparneytnari en stærri vélar og stuðla því að minni fjárútlátum vegna bensínkaupa á líftíma sínum. Sumar V6-vélar eru jafnvel aflmeiri en eldri V8-vélar. En grundvallaratriðið er að kaupa aldrei bíl með stærri vél en þörf er fyrir í bílnum. 
Langflestir Íslendinga velja sjálfskipta bíla og af þeim sökum kemur val á gírskiptingu varla til með að skipta miklu máli í heildarmyndinni. En ef menn sætta sig við handskipta bíla, sem eru bæði ódýrari og sparneytnari en sjálfskiptir bílar, þá fá þeir í kaupbæti yfirleitt meiri ánægju út úr akstrinum og meiri þátttöku. Þó verður að geta þess að nýjustu gerðir sjálfskiptinga, t.d. DSG-skiptingin í Volkswagen, sem og CVT-reimskiptingar í mörgum japönskum bílum, eru ekki síður sparneytnar en handskiptir gírkassar. Þá stendur aðeins eftir spurning um kostnað og ánægju í akstri. 
En hvaða máli skiptir hönnun í vali á bíl? Tískan er hverfult fyrirbæri. Það sem þykir fallegt í dag getur fölnað á morgun. Bílaframleiðendur láta hanna sína bíla út frá tískustraumum í þeim tilgangi að laða til sín bílkaupendur. Þeir hafa líka frumkvæði að breytingum í útliti sem gera bíla sem á síðasta ári voru fullkomlega nýtískulegir öldungis gamaldags. 
Það getur því verið skynsamlegt, ef ætlunin er ekki að endurnýja bílinn á þriggja ára fresti, að forðast fremur hönnun sem er æpandi eða alltof nýtískuleg og velja fremur gerðir sem þekktar eru fyrir íhaldssemi í útlitshönnun. 
Tæknibúnaður og framfarir á því sviði eru miklar í nýjum bílum og þessi staðreynd verður ekki til að auðvelda valið. Sumt af þessum búnaði stuðlar mjög að öryggi í umferðinni, eins og ABS-hemlakerfi, ESP-stöðugleikastýring, spólvarnarkerfi og öryggispúðar. Margt af búnaðinum flokkast hins vegar undir þægindi og þá getur verið notalegt að hafa efni á honum þótt hann sé engan veginn nauðsynlegur við hinn daglega akstur. Þess vegna er ráðlegt að kanna þessa hluti til hlítar áður en farið er í umboðið. Upplýsingar um þetta er að finna í bílaumfjöllun í dagblöðunum og jafnvel í bæklingum umboðanna ef stiklað er yfir mærðina. Sölumenn gera náttúrulega sitt til að selja allan þann búnað sem hægt er og af þeim sökum er nauðsynlegt að vita hvaða búnað bílkaupendur telja sig geta verið án. 
Þegar menn hafa skoðað hug sinn vandlega og svarað ofannefndum spurningum má fara að huga að því að ákveða hvers konar bílgerð hentar best þörfum hvers og eins, hvort sem það er venjulegur hlaðbakur, langbakur, jeppi eða jepplingur. Svo þurfa menn að standa klárir á því hve mikið afl vélin þarf að skila, hve mikið bíllinn má kosta og hvaða búnaður þarf að fylgja honum.
