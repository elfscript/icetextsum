BÚMENN hafa haldið áfram uppbyggingu íbúðarhúsnæðis á Suðurnesjum. Í gær voru fjórar íbúðir afhentar leigutökum í Garði og framkvæmdir eru að hefjast við sextán íbúða í Reykjanesbæ. Á síðari hluta næsta árs verða hundrað íbúðir á vegum félagsins komnar í notkun á svæðinu.
Með íbúðunum fjórum sem afhentar voru í Garðinum í gær eru 28 Búmannaíbúðir til komnar í gagnið í Garðinum. Bragi Guðmundsson verktaki sem byggt hefur öll húsin er að byrja á átta til víðbótar og á næsta ári þegar þær verða afhentar verður Búmannahverfið fullbyggt. 
Ásgeir Hjálmarsson, formaður Suðurnesjadeildar húsnæðissamvinnufélagsins, segir að vel hafi gengið að selja búseturéttinn í þessum húsum. «Það hefur engin íbúð enn losnað af þeim sem úthlutað hefur verið. Fólki líður vel og virðist líka þetta fyrirkomulag,» segir Ásgeir. 
Uppbygging hefst í Reykjanesbæ
Búmenn hafa fengið lóðir fyrir 30 til 40 íbúðir í Innri-Njarðvík og eru Meistarahús að hefja byggingu fyrstu sextán íbúðanna. Verða þetta fyrstu Búmannaíbúðirnar í Reykjanesbæ. Ásgeir segir að mikill áhugi sé í Reykjanesbæ og hafi tvöfalt fleiri sótt um búseturétt í þessum fyrsta áfanga en fengu. Hefur búseturétturinn í íbúðunum sextán þegar verið seldur. Því verði vafalaust haldið áfram að byggja þar. 
Í Sandgerði eru Búmenn að byggja stórt hús í miðbænum og þar verða tíu íbúðir, auk skrifstofa og stofnana á vegum bæjarfélagsins. Fyrir eru átta íbúðir á vegum félagsins í Sandgerði. 
Búmenn hafa fengið lóðir fyrir 10 íbúðir í nágrenni hjúkrunarheimilisins Víðihlíðar í Grindavík. Fyrir eru 10 íbúðir í bænum og í Vogum eru einnig 10 íbúðir á vegum Búmanna. 
Þegar þessum áföngum verður lokið verða alls um 120 til 130 íbúðir á vegum Búmanna á Suðurnesjum. «Ég sé ekki annað en að þetta haldi áfram, áhuginn er það mikill,» segir Ásgeir.
