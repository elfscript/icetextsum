Þórður Tómasson, fiskverkandi hjá Sætoppi og áhugamaður um aflmikla bíla, lætur ekki deigan síga. Í fyrra setti Þórður nýtt brautarmet á Kvartmílubrautinni í Kapelluhrauni þegar hann ók 2.200 hestafla Hemihunter dragster sínum kvartmíluna á 6,99 sekúndum og náði hraðanum 318 km/klst. Keppnistímabilið 2003 var Þórður hins vegar á aflmesta bíl Íslandssögunnar, 1.300 hestafla Chevrolet Camaro. Í fyrra seldi hann Camaro-bíl sinn og keypti sér þess í stað 1.700 hestafla Willys '41 sem hann setti saman með plastyfirbyggingu ásamt félaga sínum Vali Vífilssyni. 
Enn á ný hefur Þórður eignast sérstæðan bíl en að þessu sinni talsvert notendavænni en oft áður. Þar er um að ræða Dodge SRT 10 með 10 strokka vélinni úr Dodge Viper sportbílnum. Þetta er án efa aflmesti pallbíllinn hér á landi. SRT 10 er af Heimsmetabók Guinness talinn hraðskreiðasti pallbíll heims. 
«Ég keypti hann á E-bay í desember og er búinn að vera á honum í einn mánuð og líkar vel. Þetta er eins og sportbíll og grípur alveg rosalega.» 
Aflið fer allt til afturhjólanna og bíllinn er að öllu leyti eins og hann kemur frá framleiðanda. 
«Annars þýðir lítið fyrir mig að vera mikið á þessum bíl. Maður er kominn á 200 áður en maður veit af og allt er í voða. En ég flyt á honum eitt og eitt fiskkar.» 
Bíllinn kemur frá framleiðanda með Hurst-skiptingu og sex gíra kassa. Hann kemur líka með spoilerum að aftan og framan frá verksmiðju. 
«Þetta er ekki dýr bíll, enda er allt ódýrt í dag frá Bandaríkjunum meðan dollarinn er svona lágur. Ég hefði aldrei gert þetta annars.» 
Auk lágs gengis má segja að sérlega hagstætt sé að flytja inn pallbíla. SRT 10 er t.d. eingöngu með 15% vörugjald en ennþá stærri pallbílar eru án vörugjalda og þarf þá aðeins að greiða virðisaukaskattinn. 
Þegar Þórður er spurður hve marga bíla hann eigi um þessar mundir er svarið einfalt: «Þeir eru nokkrir og enn fleiri á leiðinni. Ég á nokkur kvartmílutæki sem ég ætla að prófa í sumar en svo er eitthvað sniðugt á leiðinni til landsins líka. Það er tæki sem hefur aldrei sést á Íslandi áður,» segir Þórður leyndardómsfullur.
