Eftir Jóhönnu Ingvarsdóttur join@mbl.is «Þegar ég velti fyrir mér hvað mér er í raun mikils virði og ég tæki með mér á hlaupum út úr brennandi húsinu, þá væri það barnastóllinn, sem nú þjónar sem veggskraut í stigauppgangi, brúðarmyndin svokallaða af mér og Magnúsi og svo litli saumaði kistillinn, sem ég gerði í handavinnutíma 15 ára gömul.
Þetta eru líklega þeir hlutir, sem eru mér mikils virði þegar allt kemur til alls, fyrir utan börnin mín tvö,» segir Kolbrún Björgólfsdóttir, leirlistamaður. 
«Ég er hinsvegar ekki mikill hlutadýrkandi og hvorki safna að mér hlutum né skarti. Ég hef einhvern veginn aldrei verið hrifin af skartgripum og ber þá aldrei á mér. Þeir, sem þekkja mig, vita að skart er ekki efst á óskalistanum þegar kemur að jóla- og afmælisgjöfum. Ég á meira að segja engan giftingarhring, því þó ég hafi búið með sama manninum í 35 ár hef ég aldrei fengið bónorð. Við erum nefnilega af gömlu hippakynslóðinni og í þá daga var nú ekki í tísku að gifta sig. Svo hefur bara tíminn fengið að líða án þess að við höfum fundið ástæðu til að breyta forminu,» segir Kogga. 
«Ef það kviknaði í húsinu mínu myndi ég taka með mér eldgamlan trébarnamatarstól með tréhjólum, sem hefur mikla tilfinningalega þýðingu fyrir mig, því við systurnar þrjár sátum allar í honum litlar og borðuðum okkar fyrsta mat. Ég eignaðist síðan stólinn, sem bæði börnin mín nutu góðs af þegar þau voru lítil. Sextíu ár eru liðin síðan stóllinn var keyptur eftir að eldri systir mín fæddist og hangir hann nú sem veggskraut í stigaopinu hjá mér. Ég tengist þessum stól miklum tryggðarböndum, því hann minnir mig bæði á mína eigin barnæsku og systra minna og svo tengi ég hann börnunum mínum báðum. Hægt er að hafa stólinn í borðhæð og eins er hægt að brjóta hann í sundur til að gera hann lágan.» 
Í öðru lagi myndi ég taka með mér mynd af mér og bóndanum, sem við köllum brúðarmyndina þó við séum ekki gift. «Þetta er í raun eina myndin, sem til er af okkur ungum um það leyti sem við erum að byrja að vera saman. Hún er svolítið fyndin því þegar vinur okkar einn tók myndina, greip ég blómavasa af borði og Magnús smellti á sig hatti af Kjarval sem honum hafði áskotnast. Við höfum gert þessa mynd að okkar brúðarmynd. Börnunum okkar þykir líka voða vænt um hana, en myndin stendur á kommóðu inni í svefnherberginu okkar. 
Á sömu kommóðu stendur líka lítill, ferkantaður saumaður kistill úr taui, sem ég bjó til í handavinnutíma 15 ára gömul. Sagan á bak við kistilinn, sem er mér svona kær, er sú, að ég harðneitaði að sauma skírnarkjól og harðangurs- og klaustursdúk og komst upp með það. Eftir að hafa neitað að gera skyldustykkin, ákvað handavinnukennarinn að ég gæti hugsanlega búið til kistilinn þar sem ég var mjög flink í höndunum. Harðspjöld eru inni í kistlinum. Sérstakt efni er strengt utan um. Svo er þetta allt saumað saman á hornunum með mjög nákvæmri nálarvinnu og fóðrað að innan. Lok er saumað á og ofan á lokið er útsaumuð mynd úr veggrefli af Þjóðminjasafninu sem geymir gamlar riddaramyndir. Þetta þótti mikill kostagripur og er mér mikill dýrgripur. Kistillinn hefur í gegnum tíðina fengið að geyma ýmsa smáhluti, sem mér þykir vænt um. Ég hafði alltaf mjög ákveðnar skoðanir og var harðákveðin í að fara út í listir fyrir fermingu. Þess vegna vildi ég miklu frekar búa til gripi í stað þess að vera að eyða tímanum í eitthvert dúkadútl,» segir Kogga að lokum.
