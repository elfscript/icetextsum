Símafyrirtæki í Suður-Kóreu, KTF, sagðist í gær ætla að bjóða hundaeigendum nýja þjónustu. Geta þeir sem vilja fylgjast með líðan gæludýrsins þegar þeir eru ekki heima látið liðsmenn KTF meta ástandið með því að hlusta á gelt úr nema á dýrinu og fengið síðan smáskilaboð með niðurstöðunni. 
Símnotandinn verður að tengja farsíma sinn við Netið og láta fyrirtækinu í té upplýsingar um hundinn, m.a. hvaða tegund sé um að ræða og hve gamall hann sé. Liðsmenn KTF meta síðan hvort hvutti sé að segja «Ég er harðánægður» eða «Mér líður ömurlega». 
Einnig er hægt að senda hundinum mikilvæg skilaboð sem þýdd eru úr mannamáli yfir á gelt.
