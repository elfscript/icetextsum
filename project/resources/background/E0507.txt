HALDNIR verða tónleikar í Langholtskirkju í dag kl. 17. Fram koma nemendur söngdeildar Kórskóla Langholtskirkju.
Söngdeildin tók til starfa haustið 2003 og geta nemendur stundað grunnnám í söng og lokið grunnstigi. Nemendur við deildina eru 17 og munu 4 þeirra ljúka grunnstigi og taka próf í Söngskólanum í Reykjavík en 6 nemendur ljúka 1. og 2. stigi. Nemendur eru flestir úr Gradualekór Langholtskirkju og Kór Langholtskirkju og greiða kórarnir námið niður um helming. Þau munu öll koma fram á tónleikunum og auk þeirra 3 kórfélagar úr Gradualekórnum sem stunda söngnám annars staðar. 
Kennarar við deildina eru Harpa Harðardóttir og Ólöf Kolbrún Harðardóttir sem kenna söng og Sesselja Guðmundsdóttir kennir tónfræði. Undirleikari er Jón Stefánsson. 
Aðgangur er ókeypis fyrir börn og ellilífeyrisþega en aðrir greiða kr. 500 og rennur aðgangseyririnn í ferðasjóð Gradualekórsins sem fer í tónleikaför til Baskalands og Spánar í júní.
