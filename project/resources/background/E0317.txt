GUNNAR Þorvarðarson hefur verið ráðinn sem aðstoðarmaður Einars Árna Jóhannssonar, þjálfara bikarmeistaraliðs Njarðvíkur í körfuknattleik karla. Gunnar er einn reyndasti körfuknattleiksmaður Íslands enda lék hann með Njarðvík á árunum 1968-1985 og var jafnframt þjálfari liðsins síðustu tvö árin sem leikmaður. 
Gunnar þjálfaði Keflavík 1986-1988 og var þjálfari Grindavíkur 1990-1992. Hann var formaður körfuknattleiksdeildar Njarðvíkur á árunum 1997-2001 og ekki má gleyma því að hann var aðstoðarlandsliðsþjálfari karlalandsliðsins á árunum 1985-1989. Á heimasíðu félagsins segir Gunnar að hann muni ekki skipta sér mikið af þjálfun liðsins og hans hlutverk sé að vera þjálfaranum til aðstoðar við ýmis mál sem komi upp hverju sinni. 
Á heimasíðu Njarðvíkinga kemur einnig fram að íslenski landsliðsmiðherjinn Friðrik Stefánsson ætli sér að semja á ný við félagið en hann hefur verið orðaður við mörg lið að undanförnu. Páll Kristinsson, framherji liðsins, hefur hins vegar samið við Grindvíkinga til tveggja ára.
