Reyktur fiskur
* Skerið reyktan fisk í stykki og leggið þau á álpappír. Eitt stykki í hvern pakka. Setjið nokkra tómatbita, saxaðan lauk, saxaða steinselju og smjör í hvern pakka. Lokið þeim síðan vel og setjið þá í heitan ofn í 20 til 30 mínútur. Berið það síðan á borð með nýsoðnum kartöflum.
Kjötbúðingur
* Skerið kjötbúðing í fremur þykkar sneiðar og hafið ystu himnuna á þeim. Steikið sneiðarnar síðan öðrum megin í smjöri á pönnu. Þá myndast eins konar skálar til að bera fram í hvers konar afganga af til dæmis grænmetisjafningum, salati og ýmsu öðru matarkyns. 
Næturbiti
*Brúnið sardínur í þeirra eigin olíu og leggið þær síðan á ristaðar franskbrauðsneiðar með tómötum. Stráið yfir rifnum osti og bakið brauðin í mjög heitum ofni. Þetta bragðast einkar vel sem næturbiti með ísköldu öli. 
* Annar algengur næturbiti er harðsoðin egg, ásamt síld og tómötum. Til tilbreytingar má bera þetta fram á salatblöðum og hella remúlaðisósu yfir og þykir þetta afar gómsætur biti. 
Forréttur
* Lítinn og þægilegan forrétt má búa til með því að skera vel hreinsaða hrásveppi í sneiðar, blanda svolitlu af rifnum lauk saman við, setja þetta síðan á ristaðar franskbrauðsneiðar. Setja síðan hráa eggjarauðu í miðjuna á hverri brauðsneið.
