BELGÍSKA rokksveitin dEUS er væntanleg hingað til lands og mun halda tónleika fimmtudaginn 6. apríl á NASA. Tónleikarnir eru liður í tónleikaferð sveitarinnar sem farin er í kjölfarið á útgáfu fjórðu breiðskífu dEUS, Pocket Revolution . dEUS var stofnuð í Antwerpen í Belgíu árið 1991. Eftir að hafa gefið út nokkrar smáskífur og EP plötur í heimalandi sínu fékk dEUS samning hjá Island Records - og varð þar með fyrsta belgíska indí bandið til að fá samning hjá alþjóðlegri plötuútgáfu. Fyrsta smáskífulag sveitarinnar hjá Island «Suds and Soda» fór sem hvirfilbylur um útvarpsstöðvar Evrópu og háskólastöðvar vestanhafs. Ferskur djass/þjóðlagaskotin pönk-popphljómur sveitarinnar vakti þegar athygli og gagnrýnendur kepptust við að lofa fyrstu breiðskífu sveitarinnar, Worst Case Scenario , sem fylgdi í kjölfarið á vinsældum lagsins. 
Ári eftir frumburðinn sendi dEUS frá sér tónlist við kvikmynd sem aldrei var ætlunin að gera My Sister Is My Clock EP. Það var ekki fyrr en árið 1997 sem næsta breiðskífa In a Bar , Under the Sea leit dagsins ljós og þrátt fyrir nokkrar vinsældir laganna «Little Arithmetics» og «Serpentine» náði hún ekki sömu hæðum og Worst Case Scenario . Tveimur árum síðar kom hins vegar The Ideal Crash sveitinni aftur á kortið sem einni af vinsælustu indírokksveitum Evrópu. Auk titillags plötunnar náðu lögin «Instant Street» og «Sister Dew» miklum vinsældum. Stærsta tónleikaferð dEUS sem farin var í kjölfarið á útgáfu þessarar þriðju breiðskífu sveitarinnar, fór hins vegar misvel í sveitarmeðlimi og í kjölfarið hvarf sveitin af sjónarsviðinu. Margir héldu að safnskífan No More Loud Music: The Singles (2002) hafi markað endalok dEUS. 
Í lok síðasta árs sneri þessi frumlega sveit hins vegar aftur með miklum látum og breiðskífunni Pocket Revolution . Fyrsta smáskífulag plötunnar «7Days, 7 Weeks» náði þegar miklum vinsældum á rokkstöðvum í Evrópu og Bandaríkjunum og komst m.a. hátt á vinsældalistum hérlendis. Næsta smáskífa «What We Talk About (When We Talk About Love)» er væntanleg 6. mars. 
Forsala aðgöngumiða hefst fimmtudaginn 23. febrúar. Miðaverð er 2.500 krónur (auk 200 kr. miðagjalds). Miðasala fer fram í verslunum Skífunnar og á Midi.is. www.deus.be www.midi.is
