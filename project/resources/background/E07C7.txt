Borgarskjalasafn tekur nú þátt í safnanótt í fyrsta sinn. Safnið verður opið frá kl. 19 til 01. Gefst fólki tækifæri á að sækja námskeið af ýmsu tagi, skoða sýningar, Reykjavíkurkvikmynd og fleira.
M.a. verður safnið með sýningu um erlenda ferðamenn í Reykjavík fyrr á tímum. Tengt því verður gömlum Reykjavíkurpóstkortum varpað á tjald og tækifæri gefst að rifja upp gamla tíma með börnum eða barnabörnum þegar kvikmynd Magnúsar Jóhannessonar um Reykjavík 1957 verður sýnd með reglulegu millibili. Auk þessa býður Borgarskjalasafnið ókeypis upp á eftirtalin námskeið: 
Kl. 20 Námskeið í skrautritun. Torfi Jónsson fjallar um leturgerðir, penna, pappír og leiðbeinir fólki um að fara af stað með fyrstu stafina. 
Kl. 21 Íslendingabók. Sólveig Ólafsdóttir frá Íslendingabók, kynnir notkun síðunnar, lýsir því hvernig fólk getur rakið ætt sína og svarar fyrirspurnum. 
Kl. 22 Lagt af stað í ættfræðirannsóknir. Guðfinna Ragnarsdóttir ritstjóri Fréttabréfs Ættfræðifélagsins fjallar um munnlega og skriflega geymd, sögur og sagnir, erfðir af ýmsu tagi, gáfur og gjörvileik, muni og myndir, en ekki síst um gildi ættfræðinnar og ættartengslanna. 
Kl. 23 Skjalavarsla heimilanna. Svanhildur Bogadóttir, borgarskjalavörður leiðbeinir um grunnatriði í skjalavörslu heimilanna.
