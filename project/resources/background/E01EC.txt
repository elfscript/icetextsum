Rósar Eggertsson tannlæknir ætti að geta tekið heilshugar undir máltækið sem segir að eplið falli ekki langt frá eikinni. Þrír synir hans eru tannlæknar og önnur dóttirin er tannfræðingur og öll deila þau brennandi áhuga á stangveiði. Kristín Heiða Kristinsdóttir fór í heimsókn á tannlæknastofu þar sem mikið er hlegið.
Rósar Eggertsson tannlæknir fagnar í vor fimmtíu ára starfsafmæli en hann vinnur enn á sinni gömlu góðu tannlæknastofu við Laugaveginn, ásamt tveimur sonum sínum. Hann er alltaf að reyna að hætta, eins og hann orðar það sjálfur, en það er svo gaman hjá honum í vinnunni að hann hættir alltaf við að hætta. «Ég er orðinn svo samgróinn þessu húsi. Hér fæddist ég og ólst upp og á margar góðar minningar, bæði frá uppvextinum og vinnunni. Ég las undir stúdentspróf í stássstofunni hérna sem nú er tannlæknastofa.
Laugavegurinn er minn vegur en vissulega var hann allt öðruvísi á mínum uppvaxtarárum. Þegar ég var lasinn lítill drengur gerði ég mér það að leik að sitja hér við gluggann og skrá niður númerin á þeim fáu bílum sem hér óku framhjá yfir daginn.» 
Alltaf á sömu þúfunni
Rósar hóf starfsferil sinn sem tannlæknir árið 1955 og opnaði þá tannlæknastofu á neðstu hæðinni í húsinu góða við Laugaveginn. «En seinna lét ég breyta íbúð foreldra minna hér á annarri hæð í tannlæknastofur og hef því unnið þessi fimmtíu ár í sama húsi og ég fæddist í.» 
Þeir feðgar og tannlæknar, Rósar, Sigurður Eggert og Gunnlaugur Jón, skipta með sér tímanum á tannlæknastofunni en þriðji sonurinn Gunnar Oddur sem líka er tannlæknir er með stofu annars staðar og Hulda Björg Rósarsdóttir tannfræðingur vinur á báðum stofunum. 
Íhaldssemin og tryggð við hús ríður ekki við einteyming hjá þessari fjölskyldu, því Rósar flutti í hús tengdaforeldra sinna í Bergstaðastrætinu þegar hann gifti sig fyrir hálfri öld og þar fæddist Sigurður Eggert elsti sonur hans en Sigurður keypti húsið og bjó í því til margra ára eftir að afi hans og amma féllu frá og hefur því fetað í fótspor föður síns í því að búa lengi í sama húsi og hann fæddist í. «Já, við í þessari fjölskyldu höfum tilhneigingu til að vera alltaf á sömu þúfunni.» 
Tannlæknateygjan togar stíft
Þeir feðgar segjast svo sem ekki geta útskýrt hvers vegna fjögur af fimm börnum Rósars hafi kosið að ganga sama eða svipaðan veg og faðirinn. «Konan mín segir að þetta sé í blóðinu og ekkert við það ráðið. Sigurður, sem er elstur sona okkar, fór beint í tannlækningar en miðbróðirinn, Gunnar Oddur, byrjaði á því að læra líffræði og kenndi um tíma í því fagi. En svo fór teygjan að toga í hann og hann skellti sér í tannlækningar og vann hér á stofunni fyrst eftir að hann útskrifaðist. Gunnlaugur Jón, sá yngsti, reyndi að vera í uppreisn við fjölskylduhefðina og fór bæði í læknisfræði og lyfjafræði en vissi eiginlega ekki af fyrr en hann var kominn í tannlæknadeildina og hann ætlaði aldrei að þora að segja okkur frá því,» segir Rósar og hlær sínum einstaka hlátri. Ragnheiður er eina barn hans sem ekki starfar við munnhol í mannfólki, en hún er efnafræðingur og kennir í Kvennaskólanum. «Henni finnst hún stundum svolítið utangátta en við höfum ekki gefið upp alla von um að hún fari kannski í tannlækningar seinna meir. En þetta bjargast allt af því að hún veiðir með okkur,» segir Sigurður Eggert sem er forfallinn stangveiðimaður rétt eins og restin af fjölskyldunni. 
Veiðisögur kallaðar milli herbergja
«Ég er reyndar hættur að veiða, en keypti samt veiðileyfi í gær,» segir Rósar sem getur ekki hætt í veiðinni frekar en tannlækningunum. «Við erum að mestu hættir að veiða lax en veiðum silung. Strákarnir fóru í fyrsta túrinn á þessu vori hinn fyrsta apríl eins og við höfum gert árlega og alltaf á sama stað (hvað annað!), í Þorleifslæk í Varmá. Það var glampandi sól og logn svo þeir fengu ekki marga fiska en þó einhvern regnbogasilung og sjóbirting.» Samkomulagið er augljóslega gott hjá þeim feðgum sem láta ekki duga að vinna saman alla daga, heldur veiða líka saman. «Við köllumst mikið á hér á milli herbergja því við erum auðvitað nokkuð fastir við stólana þegar við erum að sinna sjúklingunum okkar. Veiðisögurnar fljúga hér á milli og svo flautum við líka mikið við vinnuna.» 
Lifandi tónlist hjá tannsa
Fastheldni þessarar fjölskyldu sést á öllu innanstokks á tannlæknastofunni, þar er haldið í upprunalegar innréttingar eins og hægt er og Rás eitt hljómar ævinlega yfir öllu. «Enda verður maður bara geðveikur á því að hlusta á annað sem er í boði á öldum ljósvakans,» segir Sigurður Eggert og bætir við að eflaust laði það bæði að og fæli frá að hafa þessa rás yfir sjúklingunum. «Við fáum þó oftar hrós en last fyrir, það er helst að unglingarnir kvarti yfir rásarvalinu. En við gátum á tímabili boðið upp á bráðlifandi tónlist hér á tannlæknastofunni, því það er sögufrægur skúr hér á bak við þar sem platan Lifun með Trúbroti var samin og æfð. Þá bárust Trúbrotstónarnir hingað inn til okkar.» 
khk@mbl.is
