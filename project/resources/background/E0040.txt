Það vakti minningar frá upphafi skuttogaraaldar á Íslandi í kringum 1970 að sjá togara í höfninni í Vestmannaeyjum með gamalkunnu lagi. Þarna var kominn togarinn Bjartur NK frá Neskaupstað sem var að landa 125 körum eða um 40 tonnum sem fóru í gáma sem sendir voru á England og Þýskaland.
Bjartur er einn tíu skuttogara sem smíðaðir voru í Japan fyrir Íslendinga á árunum eftir 1970 og kom hann til heimahafnar í febrúar 1973. Bjartur hefur þá sérstöðu að vera sá eini af Japanstogurunum sem ekki hefur verið breytt. En þó hann sé kominn á fertugsaldurinn ber hann eigendum sínum í Síldarvinnslunni fagurt vitni því honum er vel við haldið. 
Birgir Sigurjónsson, skipstjóri á Bjarti frá 1993, sagði í samtali við Morgunblaðið að þeir hefðu skotist inn til að koma fiskinum sem ferskustum í gáma. «Þetta er gert af hagkvæmnisástæðum og það var styst hingað til Eyja,» sagði Birgir. «Aflinn er þorskur og ýsa sem fara í tveimur gámum á England og karfinn fer í einn gám sem við sendum á Þýskaland.» 
Þegar talið barst að hinu reynslumikla skipi sagði Birgir að það væri búið að reynast vel enda gott skip í alla staði. «Þó hann haldi sínu gamla útliti er í honum ný vél og spil og innréttingar hafa að einhverju leyti verið endurnýjaðar. Að öðru leyti er þetta sami gamli og góði Bjartur,» sagði Birgir skipstjóri, greinilega stoltur af sínu fleyi.
