Áætlað er að verja 50 milljónum króna, að meðtöldum hönnunarkostnaði, á næstu þremur árum til endurbóta á eldri hluta Mýrarhúsaskóla á Seltjarnarnesi.
Á síðasta ári var lokið við utanhússviðhald og að auki tekið í notkun fullkomið nemendamötuneyti. Áætlað er að endurnýja eldri hluta skólans að fullu á næstu þremur árum og verður hafist handa við fyrstu hæðina í sumar. 
Endurnýja skólahúsnæðið fyrir allt að 200 milljónum
Lagnakerfi skólans hefur verið endurhannað og verða kennslustofur stækkaðar og verða færri. Eftir breytinguna verða 18 almennar kennslustofur í skólanum en auk þeirra verða tvær sérhannaðar tölvustofur innréttaðar og ný heimilisfræðistofa útbúin til viðbótar öðrum sérgreinastofum. Salerni verða einnig endurnýjuð ásamt anddyri og útidyrum. Þá verða loft- og gólfefni færð til samræmis við nýrri bygginguna auk þess sem lýsing og hljóðvist verða lagfærð. 
Áætlað er að viðhaldsáfanganum ljúki árið 2008 en þá verður búið að endurnýja skólann fyrir hátt í 200 milljónir króna. Stefnt er að því að framkvæmdir hefjist 8. júní í sumar en framkvæmdum þarf svo að verða lokið fyrir 17. ágúst þegar starfsmenn skólans snúa til baka eftir sumarleyfi.
