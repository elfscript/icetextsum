ÚRSKURÐARNEFND um hollustuhætti og mengunarvarnir hefur kveðið upp þann úrskurð að hundaeigandi í Reykjavík fær að halda leyfi sínu. Afturköllun Umhverfis- og heilbrigðisstofu Reykjavíkur á leyfinu er þar með felld úr gildi. Helstu lagarök nefndarinnar eru þau að hundaeigandanum hafði ekki verið veitt formleg áminning áður en leyfið var afturkallað. Borgaryfirvöld héldu því fram að áminningarbréf hefði verið sent en ekki tókst að sanna það með óyggjandi hætti.
Úrskurðarnefndin fellst ekki á það með borgaryfirvöldum að ítrekuð brot hundaeigandans og meint viðurkenning á brotum sé næg ástæða til afturköllunar án áminningar og frests til úrbóta. Nefndin segir afturköllun á leyfinu vera íþyngjandi ákvörðun og hundaeigandinn eigi rétt á því að koma sjónarmiðum sínum á framfæri áður en til ákvörðunar kemur samkvæmt ákvæðum stjórnsýslulaga. Ekki verði séð að þess hafi verið gætt í málinu. 
Nágrannar kvarta
Í úrskurði nefndarinnar kemur fram að ítrekað hafi verið kvartað undan lausagöngu umrædds hunds og hundaeftirlitsmenn verið kallaðir til, auk lögreglu sem eitt sinn handsamaði hundinn. Kvartanir virðast hafa verið frá nágrönnum hundaeigandans en í greinargerð lögmanns hans segir að kvartanir komi aðeins frá einum nágranna sem «virðist hafa horn í síðu kæranda [hundaeigandans]».
