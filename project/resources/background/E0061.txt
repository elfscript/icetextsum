FJÖLMIÐLAR í Bandaríkjunum hafa grafið upp að Scott Savol , einn af keppendunum níu, sem eftir eru í American Idol, eigi sér vafasama fortíð. Hinn 28 ára gamli og þéttvaxni Savol var dæmdur árið 2001 fyrir að hafa veist að barnsmóður sinni Michelle Martin . Gerðist það þegar þau voru að ganga í gegnum erfið sambandsslit sem Savol á að hafa átt erfitt með að sætta sig við. Kærði Martin hann fyrir líkamsárás og var Savol dæmdur til að greiða 500 dali í sekt, fékk skilorðsbundinn dóm í eitt ár og var gert að sækja námskeið í reiðistjórnun. Framleiðendur þáttarins brugðust skjótt við og sendu frá sér yfirlýsingu þess efnis að Savol hefði frá upphafi gert þeim þetta ljóst og að fyrri afbrot hefðu engin áhrif á þátttökurétt keppenda í Idol.
