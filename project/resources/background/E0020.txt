KARL Bretaprins reyndist heldur betur í slæmu skapi er hann hitti fréttamenn í Klosters í Sviss í gær, þar sem hann er nú í skíðaferð ásamt sonum sínum, Vilhjálmi og Harry. «Ég þoli ekki að þurfa að gera þetta,» heyrðist Karl muldra, þegar verið var að taka af þeim ljósmyndir, og síðan formælti hann sérstaklega fréttamanni BBC sem spurt hafði prinsinn spurninga um væntanlegt brúðkaup hans og heitkonu hans, Camillu Parker Bowles.
Karl gengur að eiga Parker Bowles í næstu viku. Hún er ekki með í för í Klosters, kann að sögn BBC ekki á skíði. Áhugi fjölmiðla beindist þó engu að síður að fyrirhuguðu brúðkaupi, auk þess sem margir vildu heyra Vilhjálm tala um unnustu sína, Kate Middleton, sem er með honum í Klosters. 
Samkomulag er um það milli konungsfjölskyldunnar og fjölmiðla í Bretlandi að gefið sé færi á myndatökum af Karli og sonum hans á tilteknum stað og stund í þessu vetrarleyfi en að þeir fái síðan frið til að renna sér á skíðum og njóta samvista það sem eftir lifir dvalarinnar. 
Karl var hins vegar illa fyrirkallaður á fundinum með fréttamönnunum. Synir hans sátu sinn hvorum megin við hann en sterkir hljóðnemar breskra sjónvarpsstöðva greindu vel orð Karls er hann lét falla ummæli eins og «fjárans pakk» í eyru sona sinna. 
Fréttamaður BBC , Nicholas Winchell, spurði prinsana þrjá hvernig þeir væru stemmdir vegna yfirvofandi brúðkaups. Vilhjálmur sagðist hlakka til þess. «Það verður góður dagur,» sagði hann. En þegar Winchell spurði Karl hvernig hann væri stemmdur svaraði hann í kaldhæðnum tóni, «ég er glaður yfir því að þú skulir hafa heyrt um brúðkaupið». 
Mátti greina af líkamstjáningu Karls að hann hefur ekki mikið álit á spyrjandanum. 
Muldraði Karl síðan til sona sinna að hann þyldi ekki þessar uppákomur. «Ég þoli heldur ekki þennan mann. Hann er agalegur, hann er það virkilega,» sagði hann og var að tala um Winchell. «Ég þoli ekki þetta fólk,» bætti hann svo við. 
Talið er líklegt að reiði Karls stafi af því að fjögur bresk götublöð höfðu í gærmorgun birt á forsíðu myndir af Vilhjálmi og Kate Middleton, þar sem Karl sést í baksýn. Talsmaður konungsfjölskyldunnar gerði þó lítið úr ummælum Karls. «Hann fyrirlítur alls ekkert fjölmiðlafólk. Nokkrir ágengir ljósmyndarar [paparazzi] ollu því að vetrarleyfið fór illa af stað. Ég held að prinsinn hafi verið pínulítið reiður yfir því.»
