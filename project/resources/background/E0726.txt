KENÝA er næsti áfangastaður hjónanna Ómars Valdimarssonar og Dagmarar Agnarsdóttur, en þar hefur Ómar tekið að sér að veita upplýsingaskrifstofu Rauða krossins í Austur-Afríku forstöðu. Þrír mánuðir eru síðan þau komu heim frá Indónesíu, þar sem Ómar starfaði fyrir Rauða krossinn. Síðustu mánuðina þar snerist starf hans fyrst og fremst um uppbygginguna eftir flóðbylgjuna miklu sem reið yfir Norður-Súmötru annan dag jóla 2004.
«Þegar maður kemur á svona stað þar sem hafa orðið ólýsanlegar hörmungar og fólk situr eftir í sárum eða er í losti og mænir einhvern veginn fram fyrir sig, getur maður ekki leyft sér að taka það inn á sig,» segir hann í samtali við Bergþóru Njálu Guðmundsdóttur í Tímariti Morgunblaðsins í dag. «Ef tilfinningarnar ráða og maður lætur eftir sér að setjast niður og gráta er ekkert gagn í manni. En vissulega hrekkur maður oft upp um miðjar nætur við eitthvað sem maður hefur séð eða upplifað og ýmislegt í daglegu lífi getur orðið til að minna á það.» 
Í viðtalinu segja hann og kona hans frá uppvaxtarárunum í Smáíbúðahverfinu í Reykjavík, starfsferlum sínum sem blaðamaður og hárgreiðslukona og lífinu við hjálparstarf á fjarlægum slóðum. Þar hefur Dagmar látið gamlan draum rætast og farið í nám í málaralist. Síðustu sjö ár hefur hún haldið nokkrar sýningar á verkum sínum í Malasíu, Taílandi og Indónesíu. Aðspurð segir hún mikinn innblástur að fá þar sem þau hafa dvalist. 
«Það er líka svo gott að fara aðeins í burtu frá sínu og þeim sem maður er alltaf með hjá sér því maður fær miklu breiðari sýn á hlutina og heiminn.»
