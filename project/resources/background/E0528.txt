Brezkir stjórnmálamenn slógu ekki slöku við í gær, þótt kjördagur væri runninn upp, heldur héldu kosningabaráttunni áfram til síðustu mínútu. Leiðtogar stóru flokkanna létu jaðarkjördæmin, sem þeir hafa eytt allri orku sinni í undanfarna viku, þó vera og héldu sig í sínum heimakjördæmum. 
Í Solihull, útborg Birmingham, sem meðal annars hýsir Birmingham-flugvöll og Land Rover-verksmiðjurnar, víkja «stóru málin"; efnahagsástandið, Írak, skólagjöld í háskólum o.s.frv., nokkuð í skuggann fyrir staðbundnum málefnum. Rekstur sjúkrahússins, fyrirhuguð stækkuð flugvallarins, framtíð bílaverksmiðjunnar og húsnæðisverðið í Solihull eru fólki efst í huga. 
Öll stjórnmál staðbundin
Solihull hefur verið öruggt þingsæti Íhaldsflokksins lengi. «Ég vil ekki storka örlögunum en ef ég væri hlutlaus áhorfandi myndi ég telja mig líklegan sigurvegara,» segir John Taylor, sem hefur verið þingmaður kjördæmisins frá 1983. Blaðamenn grípa Taylor á kosningaskrifstofu Íhaldsflokksins, þar sem - þrátt fyrir að vilja sýnast hinn rólegasti - hann kveikir sér í sígarettu tvo metra frá stóru skilti þar sem segir að reykingar séu harðbannaðar. 
«Ég fæddist hér, hef búið hér alla ævi. Ég auglýsi sjálfan mig sem heimamann með langa reynslu,» segir Taylor og bætir við að ekki geti allir þingmenn státað af því að búa meðal kjósenda sinna, til dæmis ekki Tony Blair forsætisráðherra. Hann rifjar upp að í kosningunum 1997, þegar Blair vann sinn fyrsta stórsigur, hafi Íhaldsflokkurinn verið kominn með einn þingmann þegar úrslit höfðu verið tilkynnt í 100 kjördæmum - það var hann sjálfur. «Vonandi gengur okkur betur núna.» 
Taylor er lítt fáanlegur til að ræða um stóru línurnar í landsmálapólitíkinni. «Öll stjórnmál eru staðbundin,» segir hann. «Ég reyni að leggja áherzlu á mál, sem skipta fólk í Solihull máli, en má taka upp á þinginu.» Hann nefnir málefni spítalans, sem hafi liðið fyrir fjárskort og óstjórn eins og margir aðrir spítalar undir stjórn Verkamannaflokksins; hann er alfarið á móti nýrri flugbraut á Birminghamflugvelli, sem hann segir að myndi auka mengun og lækka verð á húsnæði kjósenda hans í grennd við flugvöllinn og svo leggur hann mikla áherzlu á að tryggja hagsmuni Land Rover. «Ég var einu sinni kallaður háttvirtur þingmaður Land Rover í umræðum á þingi og er stoltur af því,» segir hann. 
Íhaldsmenn sofa á verðinum
Lorely Burt, frambjóðandi Frjálslynda demókrataflokksins, gefur sér fáeinar mínútur til að ræða við blaðamenn, annars er hún upptekin úti á miðri aðalgötunni að ræða við kjósendur og gefa börnum blöðrur í gulum einkennislit flokksins. Frjálslyndir hafa lagt mikla áherzlu á að ná fótfestu í millistéttarkjördæmum á borð við Solihull og binda nokkrar vonir við að Burt geti náð þingsætinu af Taylor. «Íhaldsmennirnir sofa á verðinum,» segir hún sigurviss. 
Burt segist finna gífurlegan meðbyr; til dæmis frá öldruðum vegna stefnu flokks síns í lífeyrismálum og frá múslimum, sem eru reyndar ekki mjög margir í kjördæminu, vegna andstöðu Frjálslyndra við Íraksstríðið. Hún hyggist líka flytja frumvarp, nái hún kjöri, sem færi ákvarðanir í skipulagsmálum nær almenningi en uppkaup verktakafyrirtækja á húsum í Solihull, sem síðan eru rifin til að rýma fyrir íbúðablokkum, hafa valdið óánægju. «Við erum flokkurinn sem hlustar á það sem fólk hefur að segja,» segir hún. 
Þarf byltingu til að Verkamannaflokkurinn komist að
Frambjóðandi Verkamannaflokksins virðist hafa sig mátulega mikið í frammi í kosningabaráttunni. Solihull er eitt þeirra kjördæma, sem Verkamannaflokkurinn telur vonlaust að vinna, og því var tekin meðvituð ákvörðun um að eyða litlu púðri í kosningabaráttuna, segir Roy May, gamalreyndur kosningastjóri flokksins. «Daginn sem Verkamannaflokkurinn ræður Solihull hefur verið gerð bylting.» 
Rory Vaughan, hinn 29 ára gamli frambjóðandi sem býður blaðamönnum upp á te í bakgarði foreldra sinna, segist í raun ekki ætla að tala mikið við kjósendurna í sínu kjördæmi á kjördag; hann ætli að hjálpa frambjóðanda í nágrannakjördæminu, þar sem er mjótt á mununum. 
«Við erum sá flokkur, sem hefur rekið langjákvæðustu kosningabaráttuna,» segir Vaughan - og kemur kannski ekki á óvart þar sem um stjórnarflokkinn er að ræða. «Fólk áttar sig á að lífskjör hafa batnað. Atvinnuleysi var ekki mikið í Solihull en hefur minnkað. Vextir hafa lækkað. Fjárfestingarnar í heilbrigðis- og menntakerfinu hafa skilað sér.» 
Þótt í gær liti allt út fyrir að Verkamannaflokkurinn ynni ágætan kosningasigur verður Vaughan þó líklega að bíða a.m.k. fjögur ár enn eftir örugga sætinu sínu. 
Reynt að hindra kosningasvindl
Á kjörstöðum í Solihull er allt með friði og spekt, engar biðraðir og hvergi lögreglumann að sjá. «Við Bretar leggjum áherzlu á traust og heiðarleika,» segir Kate Kerswell, bæjarritari í Solihull og formaður yfirkjörstjórnar. Helzta áhyggjuefni hennar eru póstatkvæðin, en fjöldi þeirra hefur fjórfaldazt frá síðustu kosningum - um 16.000 kjósendur hafa farið fram á að kjósa í pósti, samanborið við rúmlega 4.000 árið 2001. 
Kerswell segir að nýlegur dómur í kosningasvikamáli, sem kom upp í borgarstjórnarkosningunum í Birmingham í fyrra, hafi auðvitað ýtt mjög við kjörstjórnum á svæðinu, sem vilji gera allt sem í þeirra valdi stendur til að koma í veg fyrir svik í kosningunum. Hún segist hafa sent öllum þeim 16.000, sem báðu um póstatkvæði, bréf og spurt hvort þeir vildu sjá sig um hönd og kjósa á kjörstað til að hindra að misfarið yrði með atkvæði þeirra. Sumir hafi þegið það. Þá segir hún að allir, sem skili inn sex eða fleiri póstatkvæðum fyrir annarra hönd verði að færa sönnur á að þeir hafi ekki aðhafzt neitt misjafnt. 
Stuart Hyde, aðstoðarlögreglustjóri í Birmingham, leggur einnig áherzlu á að löggæzlan geri sitt ýtrasta til að koma í veg fyrir svindl. Hann segir að lögreglumenn hafi undanfarna daga bankað upp á í hverju einasta húsi, þar sem beðið var um fleiri en fimm póstatkvæði, til að ganga úr skugga um að þar væru ekki brögð í tafli. 
olafur@mbl.is
