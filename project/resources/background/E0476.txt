VEITINGASTAÐNUM Hard Rock Café verður lokað 31. maí nk. en staðurinn hefur verið í Kringlunni í Reykjavík frá því að verslunarmiðstöðin var opnuð árið 1987. Að sögn Elísar Árnasonar, framkvæmdastjóra Hard Rock Café, hefur reksturinn ekki verið með blómlegasta móti að undanförnu þannig að sú ákvörðun var tekin að loka staðnum. Aðspurður segir Elís ekki búið að ákveða hvað komi í staðinn fyrir Hard Rock í Kringlunni. Hann á ekki von á að nýr veitingastaður verði opnaður þar en það muni skýrast á næstunni.
Elís segir ákvörðunina hafa verið erfiða en eiga sér talsverðan aðdraganda. Tekur hann fram að ekki sé verið að loka staðnum vegna gjaldþrots. «Það er sárt að gera þetta en það er svona þegar manni finnst reksturinn ekki alveg ganga upp, þá verður maður að láta tilfinningarnar sitja eftir,» segir Elís. 
Aðspurður segir hann ekkert hafa verið ákveðið með nýjan Hard Rock Café-stað en hugmyndir eru uppi um að opna nýjan stað í miðbæ Reykjavíkur. «Við erum ekki búnir að taka neina ákvörðun með miðbæinn en hann er klárlega staðurinn þar sem Hard Rock á að vera,» segir Elís. 
Elís segist hafa átt góðan fund með starfsmönnum veitingastaðarins, sem eru 34 talsins, á fimmtudagskvöld þar sem þeim var tilkynnt ákvörðunin, þeim afhent uppsagnarbréf og þökkuð vel unnin störf. Spurður hvað verði um starfsfólkið segir Elís flesta hafa verið ungt fólk í hlutastarfi. Eitthvað verði þó um tilfærslur hjá öðrum starfsmönnum í föstu starfi, t.d. á aðra staði sem hann rekur. «Það ætla allir að taka höndum saman og loka þessu með stæl.» 
Hann segir erlendu poppminjarnar verða fluttar út, enda í eigu Hard Rock-keðjunnar. Hugmyndir eru uppi varðandi íslensku poppminjarnar, sem hafa verið í vörslu Hard Rock á Íslandi, að koma þeim jafnvel fyrir á Poppminjasafni Íslands ef þeir verða ekki geymdir þangað til og ef nýr staður verður opnaður. Elís segir viðræður við íslenska poppara sem eiga munina standa yfir varðandi framhaldið.
