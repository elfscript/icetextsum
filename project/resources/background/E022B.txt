SUMARDAGINN fyrsta munu ferðaþjónustufyrirtæki á höfuðborgarsvæðinu og víða um land kynna starfsemi sína almenningi undir yfirskriftinni «Ferðalangur á heimaslóð 2005». 
«Þetta er árlegur viðburður sem er nú að festa sig í sessi enda tókst hann mjög vel þegar hann var haldinn í fyrsta sinn í fyrra hér á höfuðborgarsvæðinu,» segir Dóra Magnúsdóttir, markaðsstjóri ferðamála hjá Höfuðborgarstofu, sem stendur að Ferðalangnum í samvinnu við Ferðamálasamtök höfuðborgarsvæðsinss, Samtök ferðaþjónustunnar og Ferðamálaráð. 
«Markmiðið er að fá marga aðila í ferðaþjónustu til að bjóða almenning velkominn að ganga í bæinn með áberandi hætti. Til dæmis með því að fella niður gjöld eða veita góðan afslátt og hafa heitt á könnunni,» segir Dóra. «Hugmyndin er að vekja athygli á því hvað ferðaþjónustan er fjölbreytt og hvað felst margt í henni. Gott dæmi um það eru veitingastaðir. Við sem störfum í ferðaþjónustunni erum sannfærð um að flóra veitingahúsa í borginni væri ekki eins öflug og hún er ef við hefðum ekki fleiri ferðamenn en sem nemur fjölda landsmanna.» 
Dóra bendir á að ferðaþjónustan bjóði upp á margt sem sé upplagt fyrir heimafólk að nýta sér ekki síður en ferðafólk. «Mikið af þeirri afþreyingu sem er í boði er svo ljómandi skemmtilegt. Til dæmis fyrir fjölskyldufólk að fara með börnin í hvalaskoðun, eða á hestbak, í kajakferðir eða fjallaklifur,» segir Dóra. 
Dagskrá Ferðalangsins skiptist í fjóra flokka: «Skemmtiferðir á heimaslóð», þar sem hópbílafyrirtæki fara á Nesjavelli, Heiðmörk og Bláfjöll. «Menningartengda ferðaþjónustu», þar sem söfnin bjóða ókeypis aðgang og leiðsögn. «Afþreyingu við allra hæfi», þar sem um er að ræða hvalaskoðun, sjóstangaveiði, kajaksiglingar, gönguferðir, hestaferðir, klifur upp Pósthúsið og fleira. «Gakktu í bæinn», þar sem hótel og upplýsingamiðstöðvar verða með heitt á könnunni og kynna starfsemi sína. 
Dóra segir að Ferðalangurinn sé bæði hugsaður til að vekja athygli fólks á því skemmtilega sem hægt er að gera með fjölskyldu og vinum á eigin heimaslóðum og einnig til að íbúar á höfuðborgarsvæðinu kynnist því sem er í boði og verði þannig betri gestgjafar þegar erlenda ferðamenn ber að garði. Þá bætir hún því við að Ferðalangurinn sé í útrás á landsvísu og að í ár verði hann einnig haldinn á Suðurnesjum, Vestmannaeyjum og á Austurlandi.
