KVIKMYNDIN Capote fjallar um bandaríska rithöfundinn Truman Capote, sem er trúlega hvað þekktastur fyrir bókina Breakfast at Tiffany's . Árið 1959 lagði Capote upp í ferðalag til bæjarins Holcomb í Kansas til þess að rannsaka morð á fjögurra manna fjölskyldu, sem hann hafði lesið um í dagblaði í New York. Rannsóknin lagði grunninn að bókinni In Cold Blood , sem síðar varð metsölubók.
Capote hefur hlotið einróma lof gagnrýnenda og þykir Philip Seymour Hoffman standa sig einstaklega vel í hlutverki rithöfundarins. Hoffman er tilnefndur til Óskarsverðlauna fyrir hlutverkið, en auk þess er myndin tilnefnd til Óskarsins sem besta myndin, fyrir bestu leikstjórn, besta handrit byggt á áður útgefnu efni og loks er Catherine Keener tilnefnd sem besta leikkona í aukahlutverki fyrir leik sinn í myndinni. ERLENDIR DÓMAR: Metacritic.com 88/100 Roger Ebert 100/100 Empire 100/100 Variety 100/100 Hollywood Reporter 100/100 The New York Times 90/100 (allt skv. Metacritic)
