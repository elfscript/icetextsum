ÆTTINGJAR Jóhannesar S. Kjarvals listmálara hafa stefnt Reykjavíkurborg fyrir hönd dánarbús listamannsins og krafist þess að borgin viðurkenni eignarrétt dánarbúsins á listaverkum og öðrum munum sem komust í vörslu borgarinnar haustið 1968 er þeir voru fluttir úr vinnustofu Kjarvals, fjórum árum fyrir andlát hans. Þá er þess jafnframt krafist að borgin afhendi munina og greiði málskostnað.
Í stefnunni segir að viðurkenningar- og afhendingarkrafa málsins lúti að þúsundum einstakra muna en af hálfu stefnda er því haldið fram að borgin sé lögmætur eigandi munanna og því óskylt að afhenda þá. 
Málið var þingfest í Héraðsdómi Reykjavíkur í gær. Málið höfða Guðrún Kjarval, tengdadóttir Kjarvals, og Mette Stiil, dótturdóttir hans. Kristinn Bjarnason hrl. annast málflutning fyrir stefnendur. Málinu var frestað í gær meðan beðið er greinargerðar af hálfu Reykjavíkurborgar.
