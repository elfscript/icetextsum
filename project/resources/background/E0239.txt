BANDARÍSK stjórnvöld, eða nánar tiltekið orkumálaráðuneyti Bandaríkjanna, hefur veitt Hyundai styrk til næstu fimm ára til þess að þróa vetnisbíl til fjöldaframleiðslu. Að sögn Helgu Guðrúnar Jónasdóttur, kynningarstjóra hjá B&L;, sem hefur umboð fyrir Hyundai bíla, hefur fyrirtækið þegar þróað tæknina en nú snúist rannsóknir Hyundai um að gera tæknina fullkomlega áreiðanlega og leiðir til þess að gera hana ódýrari í framleiðslu. 
Hyundai er núna með tvö verkefni í gangi í Bandaríkjunum í tengslum við þetta verkefni, annars vegar við þróun vélarinnar og hins vegar þróun sjálfs efnarafalsins. 
Það sem helst snýr að þróun tækninnar um þessar mundir er að finna ódýrari efni í efnarafalinn, sem að hluta til er gerður úr platínum, og rafhlöðunum. 
Einnig er Hyundai í samstarfi við olíufélagið Texaco í Bandaríkjunum um uppbyggingu vetnisstöðva. Í síðasta mánuði var opnuð vetnisstöð við rannsóknarstofu Hyundai í Kaliforníu. Verið er að smíða á milli 30 og 40 Tucson með efnarafölum. Hyundai telur raunhæft að áætla að fyrstu bílarnir fyrir almennan markað komi árið 2010-2012. Helga Guðrún segir að það verði reyndar mjög dýrir bílar. Nú kosti einn vetnisbíll um eina milljón dollara, en um leið og tæknin breiðist út lækkar verðið.
