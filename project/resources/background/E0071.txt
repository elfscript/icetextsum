Dalabyggð - Jarðirnar Stóri-Langidalur og Klettakot í Skógarstrandarhreppi í Dalabyggð eru nú til sölu hjá Fasteignamiðstöðinni.
«Stóri-Langidalur, sem er mjög landmikil jörð og talin vera a.m.k. milli 5 og 6 þúsund hektarar, er að vestanverðu í samnefndum dal, innsti bær í byggð í dalnum og er dalurinn mjög langur,» segir Magnús Leópoldsson hjá Fasteignamiðstöðinni. «Stóra-Langadalsá skilur lönd frá Haukabrekku, sem er að austanverðu í dalnum. Ræktunarland er gott. Þetta er falleg dalajörð sem á land fram á vatnaskil við Skyrtunnu og Hestfjall. 
Hlunnindi eru af laxveiði og bleikjuveiði í Stóru-Langadalsá. Veiðitekjur 2004 voru u.þ.b. 600 þús. kr. Einnig er rjúpna- og gæsaveiði og ennfremur gott berjaland. Áhugaverðir möguleikar eru á virkjun. 
Klettakot er eyðibýli innar í dalnum, sem er nytjað frá Stóra-Langadal. Þar eru þrír eldri sumarbústaðir sem fylgja. 
Í Stóra-Langadal er mjög gott 190 ferm. íbúðarhús á einni og hálfri hæð, en byggt var við húsið 1985 og eldri hlutinn hefur mikið verið endurbættur. Nýi hlutinn er forstofa, eldhús, stofa og baðherbergi. Uppi í eldri hlutanum eru þrjú svefnherbergi og niðri eru líka þrjú herbergi, búr, geymslur, þvottahús og inngangur. Innréttingar eru mjög góðar og vönduð gólfefni. Út úr stofu er pallur í glæsilegum garði, sem er í kringum húsið. Einnig er á jörðinni mjög gott hesthús, hlaða og reiðskemma. Háey fylgir jörðinni.» 
«Þetta er útivistarparadís, en þarna er m.a. gæsaveiði, rjúpnaveiði og lax- og silungaveiði í Langadalsá,» sagði Magnús Leópoldsson að lokum. Ásett verð með vélum og bústofni, sem er hross, er 90 millj. kr.
