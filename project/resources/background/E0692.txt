SÍFELLT fleiri erlendir ferðamenn leggja leið sína til landsins ár hvert. Erlendum ferðamönnum fjölgaði t.d. um 10% í janúar. Sitt sýnist hverjum um hvaða árstíð er mest spennandi eða fallegust, en ferðamönnum fer sífellt fjölgandi yfir vetrartímann, enda ljóst að flestir ættu að geta fundið eitthvað við að vera hvort heldur það er sundferð í íslenskar laugar, heimsókn á listasafn, útivera í ósnortinni náttúru eða göngutúr um miðborgina þar sem ýmislegt er að sjá. Ekki fylgir þó sögunni hvað það var sem konan á myndinni fannst þess virði að festa á filmu í Austurstræti þar sem ljósmyndari Morgunblaðsins var á ferð í gær.
