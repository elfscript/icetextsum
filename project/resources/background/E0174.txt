Árið 1918 var sögulegt fyrir þær sakir að þá gaus í Kötlu, spánska veikin geisaði og frostaveturinn mikli markaði spor sín í íslenskt samfélag. Á því ári fæddust ennfremur á Akranesi stöllurnar Sigríður Ármannsdóttir í júlí og Margrét Níelsdóttir í september. Þeirra saga er lengri en allra hinna stóratburðanna - þær ólust upp í sama húsi, hafa ræktað vináttu sína í átta áratugi og dvelja nú á sömu hæð Dvalarheimilisins Höfða í heimabænum. Örlögin hafa hagað því þannig að þær hafa varla farið úr seilingarfjarlægð hvor frá annarri alla sína tíð, þótt hvor hafi lifað sínu lífi að fullkomnu leyti.
«Árið sem ég fæddist keyptu pabbi minn og pabbi hennar Möggu saman húsið Hofteig og fjölskyldurnar bjuggu þar báðar til 1930,» segir Sigríður. «Þeir voru svo miklir vinir.» Húsinu var skipt í tvennt og í kjallaranum voru eldhúsin. Samgangur var mikill, Ármannsbörn voru níu og Níelsarbörn þrjú. «Þetta var allt eins og einn systkinahópur. Og mesta sportið var að fá að sofa í kojunum hjá þeim hinum, þótt það væri þröngt,» segir Margrét. 
Þær vinkonur eru mættar til skrafs í rúmgóðu herbergi Margrétar, ernar og til hafðar á 87. aldursári. «Ég er með stærra herbergi, loksins er mér sem piparmey sýnd dálítil virðing,» tilkynnir Margrét og hlær dátt. Hún er ógift og barnlaus, en Sigríður var gift Elíasi Guðjónssyni kaupmanni og á tvö börn, fjögur barnabörn. Hún hefur nú verið ekkja í hálfan annan áratug. Og báðar una sér vel á dvalarheimilinu: «Við höfum það svo gott hér að við yngjumst alveg upp.» Og þær minnast gömlu daganna með sátt og gleði. 
 «Ef okkur krökkunum kom ekki saman, þá þýddi ekkert að klaga. Það voru óskrifuð lög,» útskýrir Margrét. «Þeir gátu verið strangir, í það minnsta pabbi minn, en svo huggaði hann þegar þurfti. Pabbi hennar Siggu var meira í burtu, hann var svo mikið á sjónum.» «Já, við fengum ekki að komast upp með neina vitleysu,» samsinnir Sigríður. «Og þær voru vinkonur alla tíð, mæður okkar.» 
Þær rifja upp að besti mjólkurgrautur bæjarins hafi verið sagður á Hofteignum, enda áttu fjölskyldurnar sína eigin kú. «Og við fengum ljós fyrr en aðrir, það var settur upp mótorskúr við húsið og svo kom afi á kvöldin og ræsti mótorinn,» útskýrir Sigríður. «Við fengum að leika úti þangað til fór að dimma, í yfirbolta, slábolta og fella spýtu, en um leið og mótorinn fór í gang skyldum við koma inn,» bætir Margrét við. «Þetta var reglusamt og gott uppeldi. Gat ekki verið betra, held ég.» 
Þegar vinkonurnar voru á tíunda ári fóru þær saman í sveit austur í Þykkvabæ, að Miðkoti, og svo aftur sem ungar stúlkur. «Þá vorum við kannski sextán ára,» rifjar Margrét upp. «Nei, blessuð vertu, þetta var árið sem ég gifti mig,» segir Sigríður, sem kveðst þá hafa verið tvítug. «Hún er svo minnug, hún Sigga, hún man allt betur en ég,» segir Margrét og þær hlæja báðar. Í Þykkvabænum voru þær innistúlkur, að eigin sögn, á stóru heimili. «Þetta var eins og hótel, úrvalsfólk sem öllu stýrði og vel gert við alla. Það var jafnvel borið fram kaffi og meðlæti þegar fólk var að koma ölvað heim af böllum um miðjar nætur,» upplýsir Margrét en Sigríður undirstrikar að «þær hafi nú ekki verið í drykkjunni sjálfar», enda heiðvirðar stúlkur. 
Þær fermdust sama daginn í Akraneskirkju. Síðar fóru þær saman á Ísafjörð í húsmæðraskóla, 1937, ferðin vestur var fjögurra daga ævintýri með Gullfossi í blíðskaparveðri og stoppi í hverri höfn. «Þá var sko móðins að fara á húsmæðraskóla. Því næst átti maður að gifta sig - en ég gleymdi því!» segir Margrét. 
 Skömmu eftir stríðið dvaldi Margrét eitt sumar í Svíþjóð: «Fór þangað alveg mállaus, í vist, en sótti í upphafi sænskunámskeið og gat bögglast dálítið í málinu. Hins vegar var ég undrandi þegar Sigga tók upp á því að fara til Englands, án þess að hafa nokkurn tíma lært ensku.» «Ja, maður var bara svo kaldur á þessum árum,» segir Sigríður, en hennar vist var hjá íslenskum skipstjóra og fjölskyldu hans. Báðar segjast þær hafa verið látnar matast í eldhúsinu, eins og hjúum var gjarnan skipað erlendis, og ekki líkað það par vel enda vanar meiri virðingu að heiman. 
Heimkomnar eftir stutt ævintýri í útlöndum settust þær báðar að í kaupstaðnum sínum og hafa búið þar alla tíð. Sigríður rak heimili að Staðarfelli við Kirkjubraut en Margrét með föður sínum í Níelsarhúsi við Vesturgötu. «Ég kom alltaf til Siggu, ég sleppti því ekki,» segir Margrét. «Ég fékk hjá henni góðar kökur og svoleiðis, ég kom meira til þeirra en hún til mín af því ég var ein.» Sigríður starfaði um árabil við verslun sína og eiginmannsins, skóverslunina Staðarfell. «Ég var hins vegar alla tíð verkakona, fiskikelling,» segir Margrét og skellihlær. «Það var aðalstarfið, annars gerði ég ýmislegt.» Og í gegnum tíðina leituðu þær oft ráða hvor hjá annarri, hafa farið saman í gegnum súrt og sætt eins og þær komast að orði. «Við tölum hreint út um allt. Og svo eigum við sameiginlega kunningja, auðvitað, þannig að leiðin hefur verið þessi.» Og einhvern veginn virðast þær bæta hvor aðra upp, Sigríður hefur nokkuð tapað sjón en Margrét les auðveldlega blöðin, Margrét er með heyrnartæki en Sigríður hlustar reglulega á útvarp. Það sem Margrét man ekki hefur Sigríður á hraðbergi og þannig má áfram telja. Þær færa hvor annarri það sem á vantar í myndina af heiminum. 
«Svo er ég langrækin, en sumir ekki,» segir Margrét og Sigríður tekur orðið: «Já, það verður alveg að þóknast henni Möggu - alveg merkilegt hvað við höfum verið lengi miklar vinkonur.» Svo hlæja þær báðar dátt og stilla sig af fyrir myndatöku, það er sama faðmlagið og á einu myndinni sem til er af þeim saman - frá heyskap í Kalmansvík í kringum 1927 með ættingjum Sigríðar «en ég hef fengið að dingla þar með,» segir Margrét, «eins og svo oft og iðulega». 
Eftir Sigurbjörgu Þrastardóttur
