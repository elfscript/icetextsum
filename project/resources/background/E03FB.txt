FRÆÐSLUMIÐSTÖÐ Reykjavíkur og menntamálaráðuneytið hafa gert með sér samning um tveggja ára tilraunaverkefni um breytta viðmiðunarstundaskrá frá því sem kveðið er á um í aðalnámskrá grunnskóla. Áætlað er að 10 grunnskólar í Reykjavík vinni að verkefninu og verður auglýst eftir þátttökuskólum. Gert er ráð fyrir að verkefnið hefjist með næsta skólaári.
Í frétt frá menntamálaráðuneytinu segir að tilgangurinn sé að geta náð sveigjanleika í skólastarfi í samræmi við aukið sjálfstæði skóla og áherslu á einstaklingsmiðað nám og samvinnu nemenda. «Gert er ráð fyrir að stundaskrá nemenda verði skipulögð í vinnulotum til að auka bæði sveigjanleika í námi og möguleika á vali nemenda og ábyrgð þeirra á eigin námi. Fléttast þar saman bóklegt og verklegt nám, iðkun lista og hreyfing,» segir m.a. í frétt ráðuneytisins. 
Fræðslumiðstöð Reykjavíkur sér um verkefnið og fylgist samstarfshópur hennar og ráðuneytisins með framgangi þess.
