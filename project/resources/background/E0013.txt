Í KVÖLD hefjast sýningar Skjás eins á þáttunum Pimp My Ride sem notið hafa mikilla vinsælda á MTV-tónlistarstöðinni. Þar tekur hópur sérfræðinga og fagmanna á móti bifreiðum af ýmsum stærðum og gerðum og breytir hálfgerðum bílflökum í glæsikerrur. Ýmiss konar græjur eru settar í bílana; að sjálfsögðu eru þær mikilvægustu hljóðkerfið, en kraftmiklum græjum er komið fyrir í flestum bifreiðunum. Þá eru þær auðvitað málaðar upp á nýtt, skipt um innréttingu og í ýktustu tilfellunum er komið fyrir húsgögnum sem almennt er ekki að finna í rennireiðum. Til að mynda settu sérfræðingarnir eitt sinn heitan pott aftast í Ford Econoline bifreið, eigandanum skiljanlega til mikillar gleði og ánægju.
