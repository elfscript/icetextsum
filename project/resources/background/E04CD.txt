HAGNAÐUR Atorku hf. fyrir skatta á fyrsta ársfjórðungi var 659 milljónir króna á móti liðlega 1,4 milljarða króna hagnaði á sama tímabili í fyrra. Hreinar fjármunatekjur Atorku námu 655,4 milljónum á móti liðlega 1,7 milljörðum á sama tímabili í fyrra. 
Fjármunatekjur tímabilsins námu 1.614 milljónum en fjármunagjöld námu samtals 958 milljónum og munaði þar mestu um niðurfærslu á verðmati á hlutabréfum í Lífi hf. og fyrrum dótturfélögum Lífs sem kemur á móti arðgreiðslu Lífs til Atorku að því er segir í tilkynningu til Kauphallarinnar. 
Rekstrargjöld voru 144 milljónir og þar af voru rúmar 102 milljónir færðar til gjalda vegna uppsagnar á rekstrarsamningi Atorku við Landsvaka ehf. 
Þar með hefur Atorka lokið við að færa til bókar gjöld vegna rekstrarsamningsins og segir í tilkynningu félagsins að ljóst sé að rekstrargjöld muni verða verulega lægri en áður með lokum rekstrarsamningsins. 
Arðsemi 32,8% á ársgrundvelli
Arðsemi eigin fjár Atorku var 7,35% sem jafngildir 32,8% á ársgrundvelli sem er vel umfram 15% langtíma arðsemismarkmiði félagsins. 
Eigið fé var samtals nam 8,73 milljörðum og eignir félagsins námu 17 milljörðum í lok fjórðungsins. Eiginfjárhlutfall félagsins í lok 2004 var 51,4% samanborið við 53,6% í lok árs 2004. Handbært fé í bókum Atorku í lok tímabilsins var um 2,3 milljarðar.
