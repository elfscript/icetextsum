Þetta er ekki önnur kynslóð Kia Rio heldur miklu frekar splunkunýr bíll sem er minni en forverinn en allur nútímalegri í hönnun og betri í frágangi og aksturseiginleikum. Nýr Rio hefur áður verið prófaður af bílablaðinu og var fjallað um hann ítarlega 18. nóvember sl. í reynsluakstri. En ekki gafst tækifæri til þess að prófa bílinn með dísilvélinni fyrr en á dögunum og þótt einungis sé um aðra vél að ræða en 1,6 lítra bensínvélina sem prófuð var á síðasta ári, verðskuldar bíllinn umfjöllun því Kia Rio 1.5 CRDi er í hópi sprækustu smábíla með dísilvél á markaðnum. 
235 Nm tog
CRDi stendur fyrir Common Rail Diesel Injection sem þýtt hefur verið samrásarinnsprautun. Þetta er sem sagt lítil dísilvél með nýjustu tækni í innsprautun og eftir því aflmikil og hljóðlát. En það sem meira er þá er vélin með forþjöppu með breytilegri afkastagetu, svoköllluð VGT-túrbína (Variable Geometry Turbine) sem kemur í veg fyrir svokallað túrbínuhik og skilar þar með auknu afli á lægri snúningi en ella. Rio er líka léttur í stýri og auðveldur í meðförum og með þessari aflmiklu vél er virkilega skemmtilegt að keyra hann. Vélin skilar að hámarki 110 hestöflum en það sem meira er þá er togið 235 Nm við 2.000 snúninga sem gerir það að verkum að bíllinn rótvinnur og hefur mjög ákveðna millihröðun. Upptakið með fimm gíra handskiptingunni er reyndar eins og við mátti búast, eða 11,5 sekúndur, en það er sem sagt millihröðunin sem kemur á óvart og gleður. 
Kia Rio er samt ekki mjög sportlega uppsettur í fjöðrun þótt um sé að ræða eina ákjósanlegustu gerð fjöðrunar í lítinn bíl, þ.e.a.s sjálfstæða gormafjöðrun að framan og fjölliðafjöðrun að afta. Hann var prófaður á negldum dekkjum, sem er ekki það ákjósanlegasta í akstri á auðum götum. Kannski var það aðallega dekkjunum að kenna að bíllinn sýndi fullmikla undirstýringu þegar honum var beitt í beygjum, en um leið er fjöðrunin ekki sérlega stíf og bíllinn um leið hábyggður og þyngdarpunkturinn fremur hár. 
Það sýnir kannski gleggst eðli og eiginleika 1,5 l dísilvélarinnar að hér virðist sem farið sé að gera almennar væntingar til Kia Rio eins og verið væri að fjalla um alvöru sportbíl, sem hann auðvitað er ekki. Þetta er rúmgóður smábíll sem keppir við bíla eins og Toyota Yaris, Hyundai Getz og VW Polo, svo fáeinir séu nefndir. Kosturinn við Kia er líka fremur hagstætt verð og nú á dögum traust framleiðsla. Ekki skemmir heldur drjúgur staðalbúnaðurinn og munar þar kannski mestu um ESP-stöðugleikastýringu, rafdrifnar rúður, aksturstölvu og leðurklætt stýri. Þess má að auki geta að diskahemlar eru á bílnum, kældir að framan. Og rúsínan í pylsuendanum er síðan verðið; 1.485.000 kr. og það fyrir sérlega aflmikinn og sprækan dísilbíl. 
Kia Rio 1.5 CRDi
Vél: Fjórir strokkar, 1.493 rúmsentimetrar. 
Afl: 110 hestöfl við 4.000 snúninga á mínútu. 
Tog: 235 Nm við 2.000 snúninga á mínútu. 
Gírskipting: Fimm gíra handskipting. 
Hröðun: 11,5 sekúndur úr kyrrstöðu í 100 km/klst. 
Hámarkshraði: 
176 km/klst. 
Eyðsla: 8,2 lítrar innan bæjar (skv. aksturstölvu). 
Eigin þyngd: 1.236 kg. 
Lengd: 3.990 mm. 
Breidd: 1.695 mm. 
Hæð: 1.470 mm. 
Staðalbúnaður: ESP-stöðugleikastýring, rafdrifnar rúður, fjarstýrðar samlæsingar, 
aksturstölva, 
vökva- og veltistýri, 
útvarp/geislaspilari, 
leðurklætt stýri og gírstangarhnúður 
Verð: 1.485.000 kr. 
Umboð: Kia Íslandi. 
gugu@mbl.is
