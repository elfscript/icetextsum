Víkverji hefur um árabil ekið til vinnu, um 10 km hvora leið. Það hefur reyndar alltaf farið í taugarnar á honum hvað hann hefur þurft að vera að truntast þetta á bíl endalaust. Stundum hefur hann því tekið strætó, en ekki nema þegar bíllinn er bilaður. En hvað um það. Umferðin á leiðinni samanstóð af bílaþvögu á annatíma á Hafnarfjarðarveginum, mörg hundruð metra langar raðir á lúshraða og í langflestum tilvikum voru ökumenn einir í bílum sínum. Víkverji líka. Hugsa sér ef sætanýtingin hefði ekki verið svona ofboðslega léleg og sömuleiðis hvað spara hefði mátt mikið bensín bara með því að samnýta þennan rosalega bílaflota. Hvað eru margir í sömu götu sem keyra einir í bíl til vinnu? Er það ekki hreinlega bilun að fara á segjum tíu bílum og lenda síðan í umferðarhnút á næsta horni á öllum þessum ökutækjum og reyna að horfa eitthvað annað en inn í bíl nágrannans, fullur af skömm yfir þessari vitleysu? Víkverji er þrælsekur, bara svo það fari ekki á milli mála. Honum hefur aldrei dottið í hug að bjóða nágrönnum sínum far. 
Á Kringlumýrarbrautinni á morgnana er bíll við bíl á norðurleið, niður í bæ það er að segja. Allir einir í bíl. Bílaröðin er svo þétt að gangandi vegfarendur þurfa varla að hafa fyrir því að ýta á rautt gönguljós á nýju gönguljósunum við Suðurver. Bílaflotinn stöðvast sjálfkrafa í umferðarhnútnum! Magnað. Og allir einir í bíl. 
Kannski er Víkverji á villigötum í þessum efnum og sér ekki nema hluta heildarmyndarinnar. Skyldi vera að fólk sé búið að skutla sínum nánustu þegar Víkverji sér það í umferðinni í tómum bílum? Og skyldi vera að þessi bensíneyðsla og mengun þar að lútandi sé bara algert aukaatriði? Er ekki t.d. búið að leiða í ljós að einn bíll mengar minna en prumpandi belja sem aldrei er drepið á? Víkverji veltir þessu svona fyrir sér.
