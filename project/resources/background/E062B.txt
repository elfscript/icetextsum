HUGLEIKUR Dagsson opnar myndlistarsýningu á Café Karólínu í Listagilinu á Akureyri á morgun kl. 14. Sýningin hefur fengið titilinn «I see a dark sail» og inniheldur fjölmargar teikningar.
Þetta er önnur einkasýning Hugleiks en hann hefur tekið þátt í um tuttugu samsýningum. Hann hefur einnig gefið út myndasögubækur en auk þess gerði Hugleikur teiknimyndir í tólf þáttum fyrir «Tvíhöfða» á Popptíví. Hugleikur útskrifaðist úr Listaháskóla Íslands 2002. 
Um sýninguna segir hann: «I see a dark sail er fyrst og fremst skrímslasýning. Flest skrímslin eru einhverskonar djöflar en þarna eru líka stökkbreytt gæludýr og «cyber»-pönkarar. Ég hef teiknað skrímsli síðan ég var lítið skrímsli sjálfur.» Hann útskýrir nánar: «Hugmyndir mínar eru ættaðar úr sjónvarpi og myndasögum, en ég er alltaf að lesa myndasögur og horfa á sjónvarp. Titillinn «I see a dark sail» er textabrot úr laginu Broadsword með Jethro Tull. Fyrir mér er það einhverskonar áminning um að vondir hlutir eiga eftir að gerast. Skrímslin eru að koma.» 
Hugleikur verður viðstaddur opnunina á Café Karólínu á laugardaginn klukkan 14 og gefur eiginhandaráritanir.
