* ANTAL Lörinc , ungverski knattspyrnumaðurinn sem var til reynslu hjá 1. deildarliði KA , er farinn til síns heima með tilboð frá Akureyrarfélaginu upp á vasann. Samkvæmt vef KA eru meiri líkur en minni á að hann gangi til liðs við KA en ólíklegt að hann verði tilbúinn fyrir fyrsta leik í 1. deildinni, sem er gegn Völsungi á mánudaginn kemur.
*EINAR Logi Friðjónsson skoraði eitt mark þegar lið hans, Friesenheim vann Ossweil , 24:23, í suðurhluta þýsku 2. deildarinnar í handknattleik. Friesenheim er í 4. sæti deildarinnar með 45 stig þegar ein umferð er eftir, einu stigi á eftir Bayer Dormagen sem er í þriðja sæti. 
*NOKKUÐ óvænt úrslit urðu í undanúrslitum Íslandsmótsins í snóker á sunnudaginn. Þá lagði Ásgeir Ásgeirsson núverandi Íslandsmeistara, Brynjar Valdimarsson, í 7 römmum gegn fimm og Gunnar Hreiðarsson hafði betur, 7-3, gegn Jóhannesi B. Jóhannessyni , fyrrum Íslandsmeistara. Úrslitaleikur þeirra Gunnars og Ásgeirs verður 28. maí. 
* DMITRI Torgovanov, fyrirliði meistaraliðs Essen í EHF-bikarnum í handknattleik, var skorinn upp vegna meiðsla í öxl í gær og þarf að hvílast í fjóra mánuði. Torgovanov hefur farið hvað eftir annað úr axlarlið að undanförnu, síðast í úrslitaleiknum gegn Magdeburg á laugardaginn, en hann harkaði samt af sér og skoraði markið sem færði Essen Evrópubikarinn á síðustu sekúndu leiksins. 
* AGANEFND UEFA dæmdi í gær rússneska félagið CSKA Moskvu í 5 milljóna króna sekt fyrir ólæti sem urðu á leik liðsins við Parma í Evrópukeppninni í síðustu viku. Liðið mun einnig leika næstu tvo heimaleiki í Evrópukeppninni fyrir luktum dyrum. 
* FIMM leikja bann Francesco Totti , fyrirliða Roma , var staðfest í hæstarétti á Ítalíu í gær. Totti var dæmdur í fimm leikja bann fyrir að slá mótherja í leik í ítölsku deildinni í síðasta mánuði. Dómnum var áfrýjað en var staðfestur í gær þannig að Totti getur bara leikið með Roma í síðasta leiknum í deildinni, 29. maí gegn Chievo . 
* FERNANDO Hierro , fyrrverandi leikmaður Real Madrid og spænska landsliðsins, hefur ákveðið að leggja skóna á hilluna í sumar þegar keppnistíðinni í Englandi lýkur. Hierro leikur um þessar mundir með Bolton . Hann er 37 ára gamall og segist vilja hætta með reisn. 
* HIERRO varð sex sinnum spænskur meistari með Real Madrid auk þess að vera í þrígang í sigurliði félagsins í Meistaradeild Evrópu. Þá á hann 89 landsleiki að baki fyrir Spán. Real Madrid hefur ekki unnið stóran titil síðan Hierro var sagt upp störfum hjá því fyrir tveimur árum eftir 14 ára þjónustu. 
* UWE Rapolder , þjálfari Armenia Bielefeld , hefur verið ráðinn til Kölnar , sem hefur unnið sér sæti í þýsku 1. deildinni í knattspyrnu á nýjan leik. Rapolder tekur við af Huub Stevens sem sagði starfi sínu lausu.
