Sögulegt stökk í jafnréttismálum er nauðsynlegt á Norðurlöndunum og margar kvenna á fundi um konur og lýðræði í Stokkhólmi vonast eftir breytingum með tilkomu Feministiskt initiativ í sænsk stjórnmál. «Það er kominn tími til. Við erum orðnar þreyttar á að fara fetið,» sagði ein fundarkvenna. Steingerður Ólafsdóttir fylgdist með umræðunum.
Guðrún var áberandi nafn á öðrum fundi um konur og lýðræði sem haldinn var á vegum íslenska sendiráðsins í Svíþjóð í síðustu viku. Femínískir stjórnmálaflokkar voru meðal umræðuefnanna en Guðrún Agnarsdóttir, læknir og fyrrverandi þingkona Kvennalistans, sagði frá tilurð og starfsemi Kvennalistans. Gudrun Schyman, þingmaður og ein af aðstandendum sænsku kvennahreyfingarinnar Feministiskt initiativ, hlustaði með athygli og Guðrún Ágústsdóttir, sendiherrafrú og fyrrverandi forseti borgarstjórnar í Reykjavík, stýrði fundi ásamt Anniku Schildt ritstjóra hjá bókaforlaginu Natur och Kultur. 
Tvær þær síðastnefndu eiga frumkvæðið að þremur fundum sem haldnir eru í íslenska sendiherrabústaðnum í Stokkhólmi í framhaldi af kvennaráðstefnunni Konur og lýðræði við árþúsundamót sem haldin var í Reykjavík haustið 1999 og til undirbúnings kvennaráðstefnu sem haldin verður í St. Pétursborg í haust. Þátttakendur hafa verið 30-40 konur úr ýmsum geirum atvinnulífs og akademíu, búsettar í Svíþjóð, og fyrirlesarar hafa verið konur með mikla reynslu af starfi í þágu jafnréttis kynjanna. Þriðji fundurinn verður haldinn 20. maí nk. og mun Vigdís Finnbogadóttir, fyrrverandi forseti Íslands, verða meðal fyrirlesara. 
Að skora valdið á hólm
Gudrun Schyman hefur verið áberandi í sænskum stjórnmálum lengi. Undanfarið ár hafa fjölmiðlar og fleiri velt vöngum yfir stofnun sænsks femínistaflokks og nafnið Gudrun Schyman ávallt nefnt í sömu andrá. Fyrr í þessum mánuði varð ljóst að stofnun flokksins yrði að veruleika þrátt fyrir að aðstandendur hefðu ávallt neitað því, en stofnun Feministiskt initiativ (FI) eða Femínísks frumkvæðis var kynnt 4. apríl sl. 
Á fundinum í íslenska sendiherrabústaðnum í Stokkhólmi rakti Gudrun Schyman mikilvægi þess að leggja áherslu á málefni kvenna í pólitísku starfi. Schyman telur hafa orðið alþjóðlegt bakslag í jafnréttismálum á undanförnum árum, sem leitast þurfi við að leiðrétta. Hún segir að vinnumarkaðurinn sé konum óhagstæðari nú en fyrir áratug og leggur áherslu á markvisst starf gegn klámvæðingu og auknu ofbeldi gegn konum. 
Gudrun Schyman hefur mikið rætt og ritað um karlavaldakerfi í Svíþjóð og nauðsyn þess að ráðast að rótum ójafnréttis kynjanna. «Það verður að þora að skora valdið á hólm,» sagði Gudrun Schyman m.a. um FI. «Það er nauðsynlegt að nýta reynslu allra þessara kvenna sem vinna á mismunandi sviðum og búa til valkost við ríkjandi valdapýramída.» Hún segir rétta tímann núna því þrátt fyrir skref framávið með starfi baráttukvenna fyrir kosningarétti kvenna snemma á síðustu öld og svo Rauðsokkanna um 1970 væri margt enn óunnið. «Það voru miklar væntingar í Svíþjóð þegar Rauðsokkurnar voru og hétu og síðan þá hafa margir sagt: Núna gerist það... en svo gerist það ekki,» sagði Schyman m.a. 
FI er mikilvæg lýðræðishreyfing að mati Schyman og fleiri og nauðsynleg, ekki síst til að ýta við þeim stjórnmálaflokkum sem fyrir eru. «Því það er hættuleg þróun að allir stjórnmálamenn segist vera jafnréttissinnaðir en geri síðan ekkert til að breyta ríkjandi ástandi,» sagði Schyman. 
Hún sagði markmiðið með FI ekki vera að stofna stjórnmálaflokk sem verði starfandi næstu hundrað árin, heldur eigi FI að virka sem «femínísk sjokkþerapía». «Við viljum gera eitthvað í stað þess að mala um að þetta taki nú tíma og margt hafi nú gerst,» sagði Schyman. «Enginn stjórnmálamaður er fylgjandi launamun kynjanna en samt geta margir leyft sér að gera ekkert og segja að það taki tvær til þrjár kynslóðir að útrýma honum.» 
Hún segir að FI hafi strax haft áhrif og hún hafi heyrt af mörgum konum í öðrum stjórnmálaflokkum sem skyndilega fái hljómgrunn fyrir jafnréttismál eftir að hafa verið ýtt til hliðar í langan tíma. «Það eru ekki endilega kosningaúrslit sem skipta máli heldur leiðin þangað, að ögra og rökræða.» Ekki hefur verið endanlega ákveðið hvort FI bjóði fram í sænsku þingkosningunum haustið 2006. 
Rödd femínismans má ekki þagna
Erindi Guðrúnar Agnarsdóttur um stofnun Kvennalistans og vinnuaðferðir vakti mikla athygli. Ákveðin líkindi eru með FI og Kvennalistanum, m.a. hvað varðar uppbyggingu og vinnuaðferðir. Enginn formaður er t.d. í FI, ekki frekar en í Kvennalistanum á sínum tíma og það vakti kátínu á fundinum þegar Guðrún sagði frá því þegar sjónvarpsfréttamaður spurði hvort Kvennalistakonur hefðu gleymt að kjósa sér formann, einhverju sinni þegar formenn stjórnmálaflokkanna voru boðaðir í sjónvarpssal. 
Guðrún sagði að Kvennalistinn hefði varla orðið til ef ekki hefði verið fyrir sagnfræðingana í hópi stofnendanna. Sagnfræðingarnir minntust íslenskra kvennalista í byrjun síðustu aldar og töldu tíma til kominn að endurtaka leikinn. Og Guðrún tók undir með sænskri nöfnu sinni að þörf væri á femínískum stjórnmálaflokkum þar sem margar konur teldu sig hvergi eiga heima pólitískt nú á tímum mansals, nauðgana og aukins ofbeldis gegn konum. 
Guðrún minntist Kvennalistans með glampa í augum. «Eins og töfrateppi sem bar okkur inn í óþekktar víddir inni í okkur sjálfum.» Hún minntist samstöðu, hvatningar, sköpunar og gleði, m.a. á ógleymanlegri hringferð um Ísland 1984. Þá ferðaðist full rúta af konum og börnum um byggðir landsins til að fræðast um reynslu kvenna á mismunandi stöðum. Á kosningafundum sátu allir í hring og ræddu dagvistarmál og fleira sem dæmi voru um að útgerðarmönnum þótti ekki flokkast undir pólitík. Allar Kvennalistakonurnar höfðu hlutverk á fundunum, ekki bara þingkonurnar þrjár, hvort sem það var að halda ræðu eða lesa ljóð, og var það í samræmi við lýðræðislegar vinnuaðferðir Kvennalistans. 
Kvennalistinn skilaði miklu til íslenskra kvenna, að mati Guðrúnar, m.a. því sem hún telur mikilvægast: Hann veitti konum innblástur og hvatningu til að krefjast réttinda sinna og gaf þeim rödd til að beina athygli að málefnum kvenna. «Rödd femínismans má ekki þagna,» sagði Guðrún. Hún benti á að orðið femínismi hafi ekki verið notað í Kvennalistanum, það hafi ekki verið fyrr en með stofnun Femínistafélags Íslands fyrir tveimur árum, og framtíðin verði að leiða í ljós hvort það verði að stjórnmálaafli. 
Kvennaflokkar hvati hver sem kosningaúrslitin verða
Á fundinum á þriðjudaginn hélt hin danska Drude Dahlerup einnig fyrirlestur, en hún er prófessor í stjórnmála- og kynjafræðum við Stokkhólmsháskóla. Hún benti m.a. á að munur væri á íslenska Kvennalistanum og sænska FI. «Bróderuð kosningaspjöld verða aldrei notuð í Svíþjóð eins og á tímum Kvennalistans á Íslandi,» sagði hún og vakti hlátur meðal áheyrenda. Dahlerup hefur fylgst með kvennabaráttu á Íslandi lengi og sagði frá því að skemmtilegt hefði verið að vera vitni að samvinnu kvenna í bæjarstjórn á Akureyri í upphafi níunda áratugarins, þar sem þrjátíu konur komu sér saman um afstöðu tveggja fulltrúa kvennaframboðsins, sem dæmi um lýðræðislegar vinnuaðferðir Kvennalistans. «Þetta er ekki hægt til lengdar en þetta var ótrúlegt og frábært,» sagði Dahlerup. 
Dahlerup benti á að jarðvegurinn fyrir kvennaframboð á Íslandi í byrjun níunda áratugarins hafi verið ólíkur því sem hann er nú í Svíþjóð. Á Íslandi hafi 5% þingmanna verið konur en þær séu nú 45% þingmanna í Svíþjóð. «En femínískir stjórnmálaflokkar virka alltaf hvetjandi á aðra stjórnmálaflokka hver sem kosningaúrslitin eru.» 
Fræðistörf Dahlerup hafa m.a. beinst að kynjakvóta og hefur hún bent á að mörg ríki sem hingað til hafi verið eftirbátar Norðurlandanna hvað varðar jafnrétti kynjanna séu nú að nálgast þau og fara fram úr þeim með því að koma á kynjakvótum í stjórnmálum og atvinnulífi. «Algengt er að segja að jafnrétti komi með tímanum, það þurfi bara að sýna þolinmæði. Það er áhugavert að fylgjast með því sem gerist þegar hraðleiðin er valin eins og í Costa Rica og Rúanda til dæmis,» sagði Dahlerup. 
Þessi ríki eru að taka söguleg stökk í jafnréttismálum og Dahlerup lagði áherslu á að baráttufólk fyrir jafnrétti þar ætlaði sér alls ekki að bíða í 70-80 ár eftir að ná sömu stöðu og á Norðurlöndunum, en það er sá tími sem tekið hefur að ná núverandi ástandi á Norðurlöndunum. «Við getum verið stolt af norræna módelinu en það má spyrja sig hvort sögulegt stökk er ekki nauðsynlegt á Norðurlöndunum núna,» sagði Dahlerup að lokum. 
Eftirlæti fjölmiðlanna
Hún talar blaðalaust og viðhefur af og til leikræna tilburði þar sem hún stendur fyrir framan áheyrendur, hávaxin og sjálfsörugg. Nær athygli fólks strax og hrífur það með sér. Gudrun Schyman er á stöðugu ferðalagi um alla Svíþjóð til að breiða út boðskap sinn sem nú er femínismi en var áður sósíalismi. «Ég nota munn við munn aðferðina í jafnréttisbaráttunni,» segir hún og bendir á að til að ljúka upp augum fólks, þurfi að tala við það persónulega. 
Gudrun Schyman hefur lengi verið áberandi í sænskum stjórnmálum. Pólitískur ferill hennar hófst í kringum 1980 í bæjarpólitíkinni í Simrishamn í Suður-Svíþjóð. Hún hefur alltaf verið virk í sænska vinstriflokknum, varð þar formaður árið 1993 og gegndi þeirri stöðu þar til hún sagði af sér í janúar 2003 í kjölfar umræðna um vafasamt skattframtal hennar. 
Hún jók fylgi vinstriflokksins í sinni formannstíð og virðist hafa tekið talsvert af því fylgi með sér þegar hún sagði sig úr flokknum í lok síðasta árs. Nýstofnaður femínistaflokkur sem hún er meðal annarra talsmaður fyrir fær 7% fylgi samkvæmt nýjustu könnunum. 
Gudrun Schyman hefur verið kölluð «pr-drottning» eða almannatengsladrottning því fjölmiðlar virðast alltaf sýna henni áhuga og hún nýtir sér það. Það sem stendur upp úr er reyndar það neikvæða í fjölmiðlaumfjöllun um hana, þ.e. umræðan um skattframtalið í aðdraganda afsagnar hennar sem flokksformanns og umfjöllun um áfengisvandamál hennar um 1996. Hún fær þó mikið hrós fyrir að koma til dyranna eins og hún er klædd og sagði t.d. allt af létta um alkóhólisma sinn í viðtali við morgunsjónvarp 1996, eins og hún greinir frá í sjálfsævisögu sinni sem út kom árið 1998: Gudrun Schyman, manneskja, kona, mamma, ástkona, flokksformaður (Gudrun Schyman, människa, kvinna, mamma, älskarinna, partiledare). Fyrir hreinskilnina hefur hún hlotið mikinn stuðning. 
Við að grípa niður í ævisöguna kemur líka í ljós að Gudrun Schyman er góður penni. Um það bera líka vott ófáar greinarnar sem hún hefur skrifað um árin. Hún hefur því margt til að bera til að hrífa fólk með sér, auk mælsku og útgeislunar. Hún er ákveðin og rökföst og sér líka spaugilegu hliðarnar á málunum. 
Undanfarna mánuði hefur Gudrun Schyman verið í fréttunum í tengslum við sænskan femínistaflokk, jafnt fyrir og eftir stofnun Feministiskt initiativ. Mats Knutson, pólitískur álitsgjafi SVT ríkissjónvarpsins, hefur látið hafa eftir sér að Schyman hafi tekist á einni viku að snúa allri fjölmiðlaumræðu femínisma í hag. «Fjölmiðlarnir eru drifkraftur hennar,» segir Knutson. 
steingerdur@mbl.is
