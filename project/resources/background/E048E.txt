Skoðanakönnun í Frakklandi gefur til kynna að 52% þeirra sem eru ákveðnir í að taka þátt í þjóðaratkvæðagreiðslunni 29. maí um stjórnarskrá Evrópusambandsins hyggist samþykkja hana. Er þetta í fyrsta sinn síðan í mars að könnun sýnir meirihluta fyrir stjórnarskránni en undanfarnar vikur hafa allt að 60% aðspurðra verið á móti.
Könnunin var gerð á vegum TNS- Sofres-Unilog fyrir útvarpsstöðina RTL og sagðist um fjórðungur aðspurðra ekki hafa gert upp hug sinn. Aðrar kannanir hafa einnig sýnt að andstaðan hefur minnkað. Mestu munar að andstaðan í röðum kjósenda Sósíalistaflokksins hefur minnkað ört og segjast nú 51% þeirra vera á móti en fyrir nokkrum vikum var hlutfallið 63%. 
Mikill taugatitringur
Andstaðan við stjórnarskrána síðustu mánuðina hefur valdið miklum taugatitringi meðal ráðamanna í Frakklandi og fleiri ESB-ríkjum enda verða öll aðildarríkin 25 að samþykkja skrána til að hún öðlist gildi. Helstu flokkar eru klofnir í málinu en Jacques Chirac Frakklandsforseti hefur beitt sér fyrir samþykki og hefur varað landa sína við því að áhrif þeirra í Evrópu muni dvína ef þeir felli skrána. 
Kannanir hafa sýnt að fáir Evrópumenn vita mikið um innihald skrárinnar. En talið er að margir kjósendur vilji nota tækifærið og refsa stjórnvöldum vegna stuðnings þeirra við aðild Tyrklands að ESB. Hörð andstaða er við þá hugmynd í Frakklandi.
