KERLON, 17 ára gamall brasilískur strákur, er heldur betur í sviðsljósinu eftir frammistöðu sína með drengjalandsliði Brasilíu á meistaramóti Suður-Ameríku í Venesúela á dögunum. Kerlon skoraði átta mörk af hinum ýmsu gerðum í keppninni og átti drjúgan þátt í því að Brasilíumenn stóðu uppi sem meistarar. En það var ekki markaskor piltsins sem vakti mesta athygli, heldur ný tækni sem hann beitti til að brjóta sér leið í gegnum varnir andstæðinganna. Kerlon hljóp hvað eftir annað með boltann á enninu framhjá ráðþrota varnarmönnum. Hann gerði þetta nokkrum sinnum í hverjum einasta leik - lyfti boltanum upp á ennið og hélt honum þar með ótrúlegu jafnvægi, rétt eins og sæljón í sirkus. Kerlon hefur svo mikið vald á þessari list að mótherjum hans reyndist nánast ógerlegt að ná af honum boltanum án þess að brjóta á honum. Hann framkvæmir þetta bragð á mikilli ferð, og getur meira að segja snúið sér snöggt með boltann á enninu.
Kerlon er spáð miklum frama og líkt við landa sína, eins og Ronaldo, Ronaldinho og Adriano, sem allir slógu fyrst í gegn með drengjalandsliði Brasilíu. En takist honum að halda áfram að beita «sæljónsbragðinu» gæti það orðið enn áhrifameira en hælsendingarnar og hjólhestaspyrnurnar sem þóttu miklir galdrar á sínum tíma.
