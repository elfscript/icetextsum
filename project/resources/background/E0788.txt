Þjóðverjar hrósuðu sigri í 4x7,5 km boðgöngu í skíðaskotfimi karla á Ólympíuleikunum í gær. Rússar hrepptu silfurverðlaunin og Frakkar bronsverðlaunin
Þjóðverjarnir, Ricco Gross, Michael Rösch, Sven Fischer og Michael Gris, komu í mark á 1.21,51 klst. og voru 20,9 sekúndum á undan rússnesku sveitinni og 43,6 á undan þeirri frönsku. 
Norðmenn, sem áttu titil að verja, urðu að láta sér lynda fimmta sæti en afar slök byrjun varð þeim að falli. Ole Einar Björndalen, fimmfaldur verðlaunahafi á Ólympíuleikunum, bjargaði því sem bjargað varð fyrir Norðmenn en honum tókst að koma sínum mönnum úr 13. sæti í það fimmta með góðum endaspretti. 
Þjóðverjarnir tóku forystuna af Bandaríkjamönum á öðrum spretti og héldu henni það sem eftir var í markið. Þar með undirstrikuðu þeir þýsku getu sína í greininni. Greis hrósaði sigri í 20 km skíðaskotfiminni og Fischer í 10 km og þá urðu þeir í þriðja sæti í 12,5 km sveitakeppni. 
Glæsilegir leikar hjá Gottwald
Felix Gottwald frá Austurríki mun ekki gleyma leikunum í Tórínó á næstunni. Í gær sigraði hann í norrænni tvíkeppni og bætti þar með öðrum gullverðlaunum sínum og er með bestan árangur einstaklings á leikunum, en raunar eru enn fimm dagar eftir og margt getur gerst. Austurrískir íþróttamenn hafa staðið sig vel og eru þetta bestu vetrarleikar þeirra. «Það er frábært fyrir okkur að vera með jafn marga sigurvegara og Þjóðverjar,» sagði hinn þrítugi skíðakappi og sagði aðspurður að hann hefði aldrei hitt Walter Mayer, fyrrum landsliðsþjálfara, en hann má ekki láta sjá sig á Ólympíuleikunum vegna þátttöku í lyfjahneyksli á leikunum í Salt Lake 2002. 
Norðmaðurinn Magnus Moan varð annar og Georg Hettich frá Þýskalandi þriðji.
