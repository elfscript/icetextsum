Um 270 umsóknir bárust um lóðir í Hópshverfi í Grindavík, en umsóknarfrestur rann út um síðustu mánaðamót. Um var að ræða 32 einbýlishúsalóðir og þrjár lóðir fyrir raðhús með þremur íbúðum hvert.
Guðni Gunnarsson, byggingarfulltrúi í Grindavík, segir að búið sé að bjóða út gatnagerð í hverfinu, og ef allt gangi eftir geti gatnagerðin hafist eftir einhverjar vikur. Göturnar verði líklega tilbúnar í byrjun júní, en einhverjir gætu hugsanlega byrjað að byggja á lóðunum fyrir þann tíma. 
Nokkuð var um að sami einstaklingurinn eða lögaðilinn hafi sótt um fleiri en eina lóð, og segir Guðni að gera megi ráð fyrir því að fallið verði frá einhverjum umsóknum. Engu að síður sé ljóst að allar lóðirnar gangi út. Greitt er fyrir lóðirnar eftir sérstökum útreikningum á rúmmáli húsanna sem þar verða byggð, og segir Guðni að verð á einbýlishúsalóðunum sé trúlega á bilinu 1,5 til 2 milljónir króna. 
Ljóst er af eftirspurninni að fólki fer fjölgandi í Grindavík, segir Guðni. Hann segir að nýlega hafi verið úthlutað í öðru hverfi, og auk þess séu tvær blokkir í byggingu, «svo ég á von á því að það fjölgi hérna».
