HELGI Heiðar Stefánsson píanóleikari heldur útskriftartónleika sína frá Listaháskóla Íslands í Salnum annað kvöld kl. 20. Á efnisskránni eru Prelúdía og fúga í e-moll eftir J.S. Bach, Sónata í C-dúr eftir W.A. Mozart, Vals í Ges-dúr eftir Fréderic Chopin, Fjórar prelúdíur eftir Alexander Scriabin, Fjögur stykki eftir Sergei Prokofiev, og Liebestraum og Ungversk rapsódía eftir Franz Liszt.
«Ég valdi blöndu af verkum sem eru í algjöru uppáhaldi hjá mér og verk sem ég kannaðist ekkert við og hafa að mér vitandi ekki verið flutt á Íslandi áður,» segir Helgi Heiðar um efnisskrána. 
Hin óþekktu verk sem hann nefnir eru Fjórar prelúdíur Scriabins og fjögur stykki Prokofievs, en þegar kemur að uppáhaldsverkunum hans nefnir hann hins vegar verk Liszt og Mozart á efnisskránni. «En ég hef samt einna mest gaman af Bach. Það er svo mikil hugsun í tónlistinni hjá honum, og eitthvað æðra sem maður skynjar í henni. Það er auðvitað líka skemmtilegt að spila Liszt, enda samdi hann skemmtitónlist - í góðum skilningi þess orðs. En Bach er svona listrænt séð áhugaverðastur,» segir Helgi Heiðar sem ætlar að byrja tónleikana á Bach og enda þá á Liszt. Hann segist hlakka til tónleikanna þrátt fyrir smástress - enda er það klassísk blanda hjá öllu góðu tónlistarfólki. 
Helgi Heiðar hefur verið nemandi við Listaháskóla Íslands síðan árið 2002, en áður stundaði hann nám við Tónlistarskólann í Reykjavík og Tónlistarskólann á Akureyri. Þau fjögur ár sem hann hefur stundað nám í Reykjavík hefur hann notið leiðsagnar Halldórs Haraldssonar. Píanótónleikar Helga Heiðars verða í Salnum annað kvöld kl. 20.
