«ÞETTA var stór áfangi í baráttu okkar fyrir meistaratitlinum,» sagði Felix Magath, þjálfari Bayern München, eftir sigur á Borussia Mönchengladbach, 2:1, í þýsku 1. deildinni í knattspyrnu á laugardaginn. Bayern náði með sigrinum þriggja stiga forystu því Schalke, skæðasti keppinauturinn, steinlá í Stuttgart, 3:0, þar sem Kevin Kuranyi fór á kostum og skoraði öll mörkin.
Michael Ballack skoraði sigurmark Bayern gegn Gladbach með skalla, sex mínútum fyrir leikslok. Bayern er með 59 stig og Schalke 56, en Stuttgart eygir nú von, er með 54 stig og á heimaleik gegn Bayern í síðustu umferðinni, þar sem úrslitin gætu mögulega ráðist.
