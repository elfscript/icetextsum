Eftir Boga Þór Arason bogi@mbl.is AÐ MINNSTA kosti 200 manns létu lífið og 1.500 annarra var saknað eftir að þorp grófst undir aurskriðu á Filippseyjum í gær, að sögn Rauða krossins.
Sjónarvottar sögðu að aðeins nokkur hús í þorpinu væru óskemmd eftir að fjallshlíð hrundi og féll á þorpið Guinsaugon á eyjunni Leyte. «Það var sem fjallið spryngi og allt eyddist,» hafði fréttavefur breska ríkisútvarpsins, BBC , eftir þorpsbúa sem komst lífs af en missti eiginkonu sína og þrjú börn. 
Áætlað var að aurinn yfir þorpinu væri allt að tíu metra djúpur. Aðeins sást í þakplötur og kókoshnetutré á svæði sem var áður gróðursælt landbúnaðarþorp. 
Á meðal þeirra sem óttast var að hefðu farist voru nær 250 börn og kennarar í skóla þorpsins, að sögn fréttastofunnar AFP . 
Björgunarstarfið tafðist vegna myrkurs og skriðuhættu
Gloria Arroyo, forseti Filippseyja, ávarpaði þjóðina í beinni sjónvarpsútsendingu og sagði að björgunarsveitir hefðu verið sendar til þorpsins með flugvélum, bílum og skipum. 
«Ég hef skipað strandgæslunni og öllum herskipum á svæðinu að fara til þorpsins,» sagði Arroyo. «Herskip verða notuð sem sjúkrahús og stjórnstöð björgunarsveita.» 
Bandarískt herskip, sem tók þátt í heræfingu norðan við Manila, var sent til þorpsins og á að aðstoða björgunarsveitirnar, að sögn sendiráðs Bandaríkjanna í höfuðborginni. 
Rosette Lerias, héraðsstjóri Leyte, sagði að um 3.000 manns hefðu búið í 375 húsum í Guinsaugon fyrir aurskriðuna. Nær allt þorpið hefði horfið á nokkrum sekúndum. 
Sérfræðingar sögðu að skógarhögg hefði stuðlað að skriðunni sem varð eftir nær hálfs mánaðar úrhelli. Hermt er að úrkoman hafi verið fimm sinnum meiri en venjulega, að sögn AFP . Hugsanlegt er að veikur jarðskjálfti, sem mældist 2,6 stig á Richters-kvarða, hafi flýtt fyrir skriðunni, að sögn jarðfræðinga á Filippseyjum. 
Lerias sagði að margir íbúanna hefðu farið frá þorpinu fyrr í vikunni eftir aurskriður sem kostuðu yfir 20 manns lífið á Leyte. Margir hefðu þó snúið aftur skömmu fyrir skriðuna í gær vegna þess að rigningunni hafði slotað. 
Richard Gordon, framkvæmdastjóri Rauða krossins á Filippseyjum, sagði að hjálparstofnunin hefði sent leitarhunda til þorpsins. Herþyrlur komust þangað þrátt fyrir slæmt skyggni en fluginu var hætt eftir sólsetur vegna þess að ekki er hægt að nota þyrlurnar við björgunarstörf í myrkri. 
Minni skriða féll síðar í gær og margir björgunarmannanna óttuðust aðra stórskriðu. Björgunarstarfið stöðvaðist að mestu eftir sólsetur vegna þess að «jarðvegurinn var mjög ótraustur», að sögn talsmanns almannavarna Filippseyja. 
Þungavinnuvélar, sem voru á svæðinu vegna fyrri skriðufalla, voru sendar til þorpsins. Yfir 5.000 manns fórust í flóðum og aurskriðu á Leyte í nóvember 1991.
