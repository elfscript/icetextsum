Eftir Höllu Gunnarsdóttur halla@mbl.is HNATTVÆÐING er ekki vandamál heldur kannski eðlileg þróun á þeim tímum sem við lifum. Það sem er hins vegar verst fyrir heiminn er nýfrjálshyggjan. Þetta er mat Aleida Guevera en hún hélt erindi um hnattvæðingu í Háskólanum í Reykjavík (HR) í hádeginu í gær. Guevera er dóttir Che Guevera sem er hvað þekktastur fyrir að hafa verið við hlið Fídels Kastró í byltingunni á Kúbu árið 1959. 
Aleida Guevera var aðeins sjö ára þegar faðir hennar var myrtur í Bólivíu en hefur haldið minningu hans á lofti á ferðalögum sínum um heiminn. Dvöl hennar hér á landi er liður í heimsóknum til Norðurlandanna í boði vinafélaga Kúbu. 
Á fundinum í HR í gær sagðist Guevera hafa miklar áhyggjur af þróun mála í heiminum nú um stundir þar sem bilið milli ríkra og fátækra breikkaði stöðugt. «Samkvæmt tölum frá Sameinuðu þjóðunum svelta 830 milljónir manna í heiminum í dag, 1.200 milljónir búa við mjög mikla fátækt, sérstaklega í þriðja heiminum, og 850 milljónir fullorðinna eru ólæsar,» sagði Guevera og bætti við að 325 milljónir barna gengju ekki í skóla. Guevera sagði að árið 1960 hefði bilið milli ríkra og fátækra verið mælt. Þá kom í ljós að ríkari íbúar þessa heims voru 37 sinnum ríkari en hinir fátæku. Árið 1992 hafi þeir hins vegar verið sextíu sinnum ríkari og nú um mundir 74 sinnum ríkari. 
«Efnahagsástandið verður ójafnara með hverju árinu. Við heyrum mikið rætt um erlendar skuldir þróunarlandanna en hvaða skuldir er verið að tala um? Ef við tölum um raunverulega skuld þá er kominn tími á að Vesturlönd greiði til baka skuldir sínar til þess sem venjulega er kallað þriðji heimurinn og borgi fyrir arðrán sitt á þessum þjóðum.» 
Hver skuldar hverjum?
Guevera sagði fátækari löndin í heiminum framleiða hráefni sem ríkari löndin keyptu og fullynnu. «Síðan þurfum við að greiða himinhátt verð fyrir vörurnar. [...] Ríku löndin opna ekki markaði fyrir fátæku löndunum. Samningar um frjálsa verslun snúast um arðrán hinna ríku á hinum fátæku.» 
Máli sínu til stuðnings tók Guevera dæmi frá Mexíkó. Mexíkóbúar sem áður framleiddu hveiti þyrftu nú að flytja það inn og bómullarfyrirtæki væru komin í eigu erlendra aðila. «Vörubílstjóri frá Mexíkó getur ekki farið yfir landamærin til Bandaríkjanna. Ástæðan er sögð vera að farmurinn hans standist ekki hreinlætiskröfur. Fundin er lausn á þessum vanda en bíllinn má samt ekki fara yfir landamærin. Hvers vegna? Vegna þess að hann uppfyllir ekki reglugerð Bandaríkjanna um heilbrigði. Aftur er fundin lausn en enn má vörubíllinn ekki fara yfir landamærin. Hvers vegna? Því bílstjórinn talar ekki ensku. Þetta eru hin frjálsu viðskipti.» 
Vopn seðja enga
Guevera sagði 20% íbúa jarðarinnar neyta 86% þess sem er framleitt, nota 74% af símum, 84% af pappír og 87% af farartækum auk þess að vera 93% þeirra sem eru tengd netinu. «Umhverfið líður fyrir þetta. Ef við höldum svona áfram verður erfitt að vernda jörðina okkar,» ítrekaði hún. «Það skiptir ekki máli hvaðan við komum, hvaða menntun við höfum eða hvar við fæðumst. Það sem skiptir máli er að við erum öll manneskjur og við þurfum að berjast fyrir réttlátari heimi.» 
Guevera lagði til að settur yrði 1% skattur á allar fjármálafærslur og að hernaðarkostnaður yrði minnkaður um helming. Það myndi færa heiminum samtals 800 þúsund milljónir Bandaríkjadala. «Vopnin seðja enga og mennta enga,» sagði Guevera en bætti við að fyrir féð mætti mennta fjölda fólks og berjast gegn fátækt. 
«Það er lítið orð sem hefur því miður gleymst en er okkur mjög mikilvægt. Það er virðing. Sama hversu ríkidæmi þitt er mikið og hversu hvítur sem hörundslitur þinn er þá hefurðu ekki rétt til að dæma aðrar þjóðir sem þú þekkir ekki og hefur ekki lifað með. Virðing er eina leiðin til þess að halda frið.» 
Kúba og Bandaríkin
Margar spurningar brunnu á áheyrendum eftir að Guevera lauk máli sínu. Spurð um samskipti Kúbu og Bandaríkjanna sagði hún þau síðarnefndu hafa lýst því yfir að Kúba væri hluti af öxulveldi hins illa. 
Viðskiptabann Bandaríkjanna gegn Kúbu kallaði hún stíflu og sagði afleiðingarnar slæmar fyrir almenning. «Það er ekki réttur neinnar stjórnar að setja alþjóðleg lög og reyna að koma í veg fyrir viðskiptasamband okkar við önnur lönd. Þess vegna köllum við þetta stíflu,» sagði Guevera og bætti við: «Við hötum samt ekki Bandaríkin en þau hafa gert okkur afskaplega félagslega meðvituð.» 
Guevera sagði að um 1850 hefði bandarískur hershöfðingi sagt mikilvægt að ná völdum á Kúbu. Stakk hann upp á því að einangra landið með því að koma í veg fyrir flutninga á afurðum og fólki til og frá eynni. Honum fannst líka koma til greina að beita hernaði. «Eins og þið heyrið hafa Bandaríkjamenn ekki verið mjög frumlegir síðan 1850 og halda enn í sömu hugmyndafræði,» sagði Guevera og uppskar hlátur áheyrenda. 
Guevera sagði að í fyrra hefði birst viðtal við George W. Bush, forseta Bandaríkjanna, á CNN þar sem hann ræddi m.a. skýrslu um hvernig ætti að koma á lýðræði á Kúbu. «Eitt sem hann lagði til var að þegar Kúba yrði frjáls myndu Bandaríkin sjá öllum börnum á Kúbu fyrir bólusetningu. Bandaríkin eru 90 mílur frá okkur, þau eru með besta upplýsingakerfi í heimi en vita ekki að börn á Kúbu fá ókeypis bólusetningu fram að 14 eða 15 ára aldri! Þeim væri nær að sinna börnum í Bandaríkjunum sem eiga foreldra sem ekki hafa efni á að senda þau í bólusetningu.» 
Guevera var einnig spurð út í ástæður fyrir því að fylgi við vinstri sinnaða leiðtoga hafi aukist til muna í löndum rómönsku Ameríku. «Í mörg ár hafa hægri sinnuð stjórnvöld ekki komið vel fram við fólkið sitt. Þá finnst fólki kominn tími á að reyna eitthvað annað en oft er það ekki að spá í hugmyndafræðina á bak við hægri og vinstri.» 
Heimsókn Guevera til Íslands er í styttri kantinum en hún yfirgefur landið árdegis í dag eftir einungis tveggja daga dvöl. Dagurinn í gær var því mjög þéttskipaður en hún heimsótti m.a. Landspítalann, átti samtöl við þingmenn og talaði á opnum fundi á Grand hóteli í gærkvöld.
