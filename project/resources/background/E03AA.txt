Ísraelska utanríkisráðuneytið fordæmdi um helgina samþykkt stærsta stéttarsambands breskra háskólakennara, AUT, um að banna samskipti við tvo háskóla í Ísrael, Haifa og Bar Ilan. AUT, sem er með um 40.000 félagsmenn, segir að umræddir skólar grafi undan réttindum Palestínumanna og akademísku frelsi.
«Sú staðreynd að AUT kaus að beina spjótum sínum að Ísrael, eina ríkinu í Mið-Austurlöndum sem hefur í hávegum fullt akademískt frelsi fyrir alla samfélagshópa og pólitíska strauma, er hneykslanleg,» sagði í yfirlýsingu ráðuneytisins. Var bent á að ríki á borð við Íran, Sádi-Arabíu og Sýrland legðu hömlur á frelsi í háskólum. 
AUT segir að umræddir tveir háskólar hafi orðið fyrir valinu vegna þess að í Haifa hafi verið hótað að reka fræðimann sem vildi rannsaka ásakanir um að ísraelskir hermenn hefðu framið morð. Bar Ilan-skólanum er refsað fyrir meint tengsl hans við Júdeu og Samaríu-háskólann sem er í einni af byggðum landtökumanna á Vesturbakkanum, svæði sem margir Ísraelar kalla sínum fornu Biblíunöfnum, Júdeu og Samaríu. Háskólarnir í Haifa og Bar Ilan segja að mörg atriði í ásökunum AUT séu röng.
