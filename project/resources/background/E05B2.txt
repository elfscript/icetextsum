FÉLAG íslenskra hjúkrunarfræðinga hefur látið ganga frá stefnu til Félagsdóms á hendur Heilsugæslunni í Reykjavík (HR) vegna meintra ólögmætra afskipta forstjóra HR í deilu hjúkrunarfræðinga við forsvarsmenn HR um aksturssamninga á seinasta ári.
Stefnt er vegna umdeilds bréfs sem forstjórinn sendi nokkrum hjúkrunarfræðingum í júní í fyrra með sérstakri umbun sem þakklætisvott fyrir trúmennsku og ósérhlífni «í þeim erfiðleikum sem steðjuðu að Miðstöð heimahjúkrunar í mars sl. þegar stór hluti starfsmanna sagði upp störfum», eins og sagði m.a. í bréfinu. 
Þeir sem ekki mættu til vinnu fengu ekki þakklætisvott
Lögfræðingur BHM fer með málið fyrir hönd hjúkrunarfræðinga og að sögn Elsu B. Friðfinnsdóttur, formanns Fíh, er stefnan tilbúin en beðið er samþykkis Félagsdóms fyrir að leggja megi stefnuna fyrir dóminn. 
Fjallað er um deiluna í skýrslu stjórnar á fulltrúaþingi Félags íslenskra hjúkrunarfræðinga sem hófst í gær. Þar segir að aðeins þeir félagsmenn Fíh hafi fengið þakklætisvottinn, sem litu ekki á uppsögn á aksturssamningum eða akstursfyrirkomulagi sem uppsögn starfssambands. Þeir félagsmenn Fíh sem litu hins vegar svo á og mættu ekki til vinnu 1. mars 2004 fengu ekki þakklætisvott. 
«Í kjölfar þessa leitaði stjórn Fíh til BHM um ráðgjöf varðandi stöðu málsins. Laganefnd BHM úrskurðaði að HR hefði með áðurnefndum þakklætisvotti brotið lög um stéttarfélög og vinnudeilur nr. 80/1938 og höfða mætti mál fyrir Félagsdómi. Stjórn Fíh fól framkvæmdastjóra BHM sem jafnframt er héraðsdómslögmaður að sækja málið. Stefna vegna málsins er nú tilbúin,» segir í skýrslunni.
