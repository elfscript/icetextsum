LAND Rover hefur aukið þjónustu við eigendur eldri gerða af Land Rover með Classic Parts-varahlutum, en þeir eru eingöngu ætlaðir árgerðum framleiddum fram til ársins 1994. Reynslan sýnir að ending hvers Land Rover er lengri en gengur og gerist hjá öðrum framleiðendum og er hluti af skýringunni m.a. sú að Land Rover eigendur halda almennt meiri tryggð við jeppana sína.
«Þetta er eins og heitið ber með sér sígildir varahlutir í sígilda bíla. Með þessu frumkvæði Land Rover, er okkur gert kleift að auka þjónustuna verulega við þennan hóp til muna, þ.e.a.s. eigendur Range Rover, árgerð 1970 til 1994 og Discovery 1, árgerð 1984 til 1994,» segir Ólafur Kr. Guðmundsson, verslunarstjóri hjá B&L; varahlutum. «Hingað til hefur verið hagstæðast fyrir þennan hóp að nota varahluti frá Britpart, sem framleiðir ódýra varahluti fyrir Land Rover. Gallinn hefur hins vegar verið sá, að framboðið í eldri gerðirnar hefur ekki verið heildstætt og stundum hafa tilteknir varahlutir því hreinlega ekki verið í framleiðslu. Með LR Classic Parts hefur orðið veruleg breyting þarna á, þar sem sú lína nær til allra varahluta.»
