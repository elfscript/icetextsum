KRISTÍN Rós Hákonardóttir setti tvö heimsmet í sundi fatlaðra, í flokki S7, á Landsbankamóti Ármanns í sundi í Laugardal um helgina. Fyrra metið setti hún í 50 m skriðsundi þegar hún synti á 35,30 sekúndum. Síðara metið sló hún í 200 m baksundi er hún kom í mark á 3.06,08 mínútum. Gamla metið, 3.06,85 var fjögurra ára gamalt. Þessu til viðbótar bætti hún eigið Íslandsmet í 200 m skriðsundi, synti á 2.53,47.
Karlasveit Ægis setti nýtt Íslandsmet í 4x50 m skriðsundi, synti á 1.35,97 en SH átti gamla metið sem var 1.36,44. Sveit Ægis var skipuð Jakobi Jóhanni Sveinssyni, Jóni Símoni Gíslasyni, Árna Má Árnasyni og Baldri Snæ Jónssyni. 
Kvennasveit Ægis setti einnig met á mótinu og það í 4x50 m skriðsundi. Sveitin synti á 1.50,00 en það var ÍA sem átti gamla metið, 1.50,18. Sveit Ægis var skipuð þeim, Auði Sif Jónsdóttur, Jóhönnu Gerðu Gústafsdóttur, Ásbjörgu Gústafsdóttur og Önju Ríkeyju Jakobsdóttur.
