SIGFÚS Sigurðsson lék sinn fyrsta leik á þessu ári með Magdeburg í þýsku 1. deildinni í handknattleik og var vel fagnað á heimavelli þegar liðið lagði GWD Minden, örugglega 32:24. Sigfús skoraði eitt mark í leiknum en hann hefur meira og minna verið frá keppni allt keppnistímabilið vegna þrálátra og erfiðra meiðsla í baki. Arnór Atlason skoraði ekki fyrir Magdeburg að þessu sinni og Patrekur Jóhannesson lék ekki með GWD Minden vegna meiðsla.
Magdeburg er sem fyrr í 3. sæti deildarinnar, hefur nú 38 stig, er sex stigum á eftir Kiel og Flensburg sem eru efst. 
Gunnar Berg Viktorsson skoraði þrjú mörk fyrir Kronau/Östringen sem vann TV Hüttenberg, 26:23, á heimavelli í suðurhluta 2. deildar í gær. Þetta var níundi sigurleikur Kronau/Östringen í röð og hefur það nú endurheimt annað sæti deildarinnar á ný en um tíma hafði Bayer Dormagen náð því af liðinu. Guðmundur Hrafnkelsson lék hluta leiksins í marki Kronau/Östringen. 
Bregenz, lið Dags Sigurðssonar, tapaði í gær, 30:29, fyrir UHK Krems í uppgjöri efstu liða austurrísku 1. deildarinnar í handknattleik en leikið var á heimavelli Krems. Dagur Sigurðsson, sem einnig þjálfar liðið, fór fyrir sínum mönnum í leiknum og skoraði flest mörk þeirra, sjö. Krems hefur tveggja stiga forskot í deildinni eftir þennan sigur.
