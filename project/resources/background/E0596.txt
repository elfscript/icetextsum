Einn fjölmennasti barnakór sem sungið hefur hér á landi söng á 50 ára afmæli Kópavogsbæjar í Fífunni í gær. Allir barnakórar í bænum lögðu saman og mynduðu glæsilegan kór.
Segja má að hátíðin hafi verið ein risastór afmælisveisla þar sem öllum Kópavogsbúum var boðið. Helmingur Fífunnar var fylltur með leiktækjum þar sem ungir sem aldnir gátu leikið sér að vild. Á skemmtuninni komu fram Skólahljómsveit Kópavogs, Nylon og Idol-stjörnurnar Hildur Vala og Davíð Smári. Frumflutt var vinningslagið í samkeppni um Kópavogslagið; lagið samdi Þóra Marteinsdóttir en textann gerði Anna Steinunn Sigurjónsdóttir. Þá tróð upp hin gamalkunna Kópavogshljómsveit Ríó Tríó. Sérstök ljósmyndasýning var sett upp af öllum leik- og grunnskólabörnum í Kópavogi, en myndirnar þöktu yfir 200 metra.
