FYRST eftir að Svíar urðu aðilar að Evrópusambandinu í ársbyrjun 1995 var sagt að fólk hefði undrast það að ekkert nýtt eða sérstakt hefði gerst við inngönguna. Með tímanum tók verðlag á matvörum að lækka til muna en annars leiddi aðild að ESB ekki til neinna sérstakra efnahagslegra áhrifa fyrir EFTA-löndin, þátttakendur í Evrópska efnahagssvæðinu. Þessi staða í Svíþjóð, Finnland og Austurríki árið 1995 á við um Ísland nú, og er rétt hafa í huga þegar rætt er um aðild að Evrópusambandinu. Við erum fullgildir þátttakendur í kjarnanum af starfsemi ESB, sem er frjáls innri markaður - sk. fjórfrelsi. Þannig felur EES-samningurinn í sér þátttöku af mestu þess sem er virk starfsemi ESB og er tryggt með innleiddum lagagjörningum innri markaðarins af Alþingi. Hlutfallið af þessum lögfestu samþykktum öllum er svo mælikvarðinn sem ESB/EES leggur á það hver þátttakan er í samanburði. Sleppt er fjölda tímabundinna tæknilegra ákvarðana framkvæmdastjórnarinnar um smámál, einkum á landbúnaðarsviðinu, enda ekki eiginlegur hluti hins frjálsa innri markaðar. Ísland hefur löngum verið ofar mörgum aðildarríkjum ESB í framkvæmd samþykkta innri markaðsins og höfum við þannig séð mikla reynslu af aðild. 
Aðild að ESB er skilyrði fyrir þátttöku í myntbandalaginu en það er ekki kvöð á aðildarríkjunum. Finnar tóku upp evruna en ekki Svíar fremur en Danir eða Bretar. Fyrir utan vöntun á ESB-aðild uppfyllir Ísland nú ekki skilyrði Maastricht-samþykktanna um myntbandalagið um hámarks verðbólgu og vexti, né að sjálfsögðu það að hafa haft fast gengi við evruna í tvö ár. Á þetta má benda vegna umræðu um það hvort við eigum eða ekki að vera í myntbandalaginu og evrulandinu, rétt eins og að það geti gerst með hraði. Í lögfestum innri markaði og Schengen-samstarfinu erum við hins vegar í raun hluti efnahagslegs samrunaferils ESB en þó utan stofnana þess. Þetta þýðir þá að við eigum ekki beina aðild að ákvörðunum sem við framkvæmum og áhrif EES-stofnananna eru hverfandi. ESB er breytingum undirorpið og síðasta tilraunin, setning stjórnarskrár, beið skipbrot við höfnun Frakka og Hollendinga og þá væntanlega pólitíska samrunaferlið. Þá gæti aðalverkefni framtíðarinnar orðið rekstur svæðis frjálsra efnahagssamskipta sem hvílir á sameiginlegum lagagrundvelli fjórfrelsisins - hinu mikla meistarastykki framkvæmdastjórnar Jacques Delors. Hann og aðrir hafa síðan tekið að líta á það sem mistök, að EFTA fékk aðild að innri markaðinum með EES-samningnum, reyndar upphaflega einkum ætlaður hlutlausu löndunum en ekki Íslendingum og Norðmönnum sérstaklega. Þeim fer fækkandi í Evrópu sem kunna skil á EES, fyrir utan passaskoðunarfólk og tollara. 
Hvað sem öðru líður er margs að gæta, ef huga ætti að aðild að ESB. Það á t.d. við um aðildarkostnað, landbúnaðarstefnuna, sem Norðurlöndunum virðist ekki hafa orðið meint af, en þó fyrst og fremst um sameiginlegu sjávarútvegsstefnuna, sem okkur er óaðgengileg nema væntanlega að hugmyndin um að Ísland hafi landgrunnið sem sértækt svæði undir eigin fiskveiðistjórnun nái fram að ganga. Reynslan af löngu sendiherrastarfi var að skilningur ríkti á því að fyrir Ísland ætti það ekki við sem Norðursjávarlöndin ákváðu varðandi sameiginlegar veiðar og stjórnun. Hitt er annað mál að þetta yrði frávik frá grundvallarákvörðun og sem slíkt til einhvers fordæmis. Það gæti hafa staðið í aðildarríkjum sem annars líta á okkur sem æskilegan samstarfsaðila og því sé þægilegra að Íslendingar sitji þöglir á EES-hliðarlínunni. 
Í Economist þessarar viku er vikið að þeirri ógn sem Evrópu stafi, ekki af árásum á sendiráð og blaðamennsku, heldur vissri gliðnun í varðveislu hins frjálsa innri markaðar, fjórfrelsisins. Bent er á að ekki hafi verið lyft öllum höftum á frjálsri för fólks frá hinum nýju aðildarríkjum ESB. Hinn pólski pípulagningamaður varð grýlan varðandi frjálsa för fólks í þjóðaratkvæðinu í Frakklandi um stjórnarskrána en Frökkum er nóg um aðstreymið, einkum frá Norður-Afríku. Þá hafa komið hömlur á yfirtökum erlendra aðila á fyrirtækjum í Frakklandi, Þýskalandi og Póllandi og fleira er nefnt. En hvað með okkur og fjórfrelsið? Hér eru víst einir 2.000 Pólverjar við störf og þykja lítt missandi í sumum atvinnugreinum. Útrásin margrómaða hvílir alveg á EES-samningnum en án hans hefðum við hvorki leyfi til atvinnurekstrar eða dvalar í Evrópu. Og verra væri nú ef Bretar og Danir tækju upp hömlur gegn íslenskum frumkvöðlum og starfsemi þeirra. Við höfum afgerandi hagsmuna að gæta að frjáls innri markaður haldist og gæta þess vel sem fyrr að heltast ekki úr lestinni í EES - ESB. 
En er EES-þátttaka fullnægjandi til að hagsmuna sé gætt? Sú er ekki skoðun mín og að aðild að ESB, ef forsendur eru fyrir henni, sé tryggari og eðlilegri kostur. Þá gætu Íslendingar einnig orðið aðilar að myntbandalaginu og tekið upp evruna einhvern tíma í framtíðinni, sýnist okkur svo. Ætli okkur verði neitt meira um að gerast aðilar að ESB en var um EFTA-félaga okkar fyrir áratug? Höfundur er fyrrverandi sendiherra.
