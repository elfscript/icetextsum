EINS OG margir hafa vonandi tekið eftir, þá mun fyrirtækja- og stofnanakeppnin Hjólað í vinnuna fara fram 2. til 13 maí nk. Þetta er þriðja árið sem starfsmenn stofnana og fyrirtækja keppast um að vera duglegastir að hjóla í vinnuna. Í fyrra tóku fleiri en 2.500 manns þátt og kepptu fyrir hönd 162 fyrirtækja og stofnana. Það fyrirtæki eða stofnun sem fær hæst hlutfall starfsmanna til að hjóla til vinnu fær verðlaun. Einnig verða verðlaun veitt fyrir annað og þriðja sætið í hverjum flokki auk verðlauna fyrir lengstu vegalengd sem ferðast er. 
Auk hjólreiða er þátttakendum frjálst að ganga, nota línuskauta eða ferðast með strætisvagni. Hugmyndin er að tvinna saman umhverfisvænar samgöngur og daglega hreyfingu. Vonast er til að sem flestir haldi svo áfram að nota umhverfisvænar samgöngur eftir að keppninni lýkur. Jákvæð áhrif hjólreiða sem samgöngumáta eru margvísleg, en hér koma fáein orð um áhrif á heilsuna. 
Áhrif hjólreiða á heilsu
Mikið hefur verið talað um hreyfingarleysi og offitufaraldur Íslendinga undanfarin misseri. Nýlega hefur komið fram að það sé alls ekki svo slæmt heilsunnar vegna að vera aðeins yfir kjörþyngd. Undirritaður fagnar þeim skilaboðum og telur of mikla áherslu vera lagða á þyngd og holdarfar eitt og sér. En þessar frumniðurstöður rannsókna draga á engan hátt úr nauðsyn þess að hreyfa sig reglulega. Alþjóðaheilsustofnunin WHO hefur bent á að mátuleg dagleg hreyfing stuðli að betri heilsu en að hamast til dæmis einu sinni í viku. 
Með heilsuna og umhverfið í huga er nokkuð ljóst að kjörið er að nota daglegar ferðir, til dæmis í og úr vinnu, sem tækifæri til þess að hreyfa sig. Fyrir suma er eflaust mjög erfitt að breyta munstrinu og að minnka ferðir á einkabílum. Vegalengdir eru kannski langar og e.t.v. þarf að hafa þunga hluti meðferðis. En samt eru aðstæður margra þannig að þetta er vel gerlegt, og það er til mikils að vinna! Skýrsla TØI (*) í Noregi frá árinu 2002 segir að sparnaðurinn í samfélaginu vegna heilsueflingar sé um 73 þúsund krónur á ári að meðaltali fyrir hvern einstakling sem byrjar að hjóla fimm daga vikunnar. Sparnaðurinn felist í lægri líkum á sjúkdómum, s.s. hjarta- og æðasjúkdómum og vissum tegundum af krabbameini, en einnig í fækkun veikindadaga almennt. Því er það augljóst að heilsuávinningur hjólreiða er ótvíræður. Landssamtök hjólreiðamanna skora á alla landsmenn að taka þátt í Hjólað í vinnuna. Skráið ykkur á www.isiport.is. 
Gleðilegt hjólreiðasumar!
*) TØI er virt rannsóknarstofnun um hagfræði samgangna. Morten Lange er formaður Landssamtaka hjólreiðamanna.
