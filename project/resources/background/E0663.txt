Helga Friðriksdóttir fæddist í Valadal í Skagafirði 28. september 1906. Hún lést á Heilbrigðisstofnun Sauðárkróks 3. maí síðastliðinn. Foreldrar hennar voru Friðrik Stefánsson bóndi, Valadal, f. 8. júlí 1871, d. 16. júlí 1925, og Guðríður Pétursdóttir, f. 4. janúar 1867, d. 23. nóvember 1955. Helga ólst upp í Valadal og var yngst þriggja systkina. Hin voru Stefán, látinn, maki Ingibjörg Jónsdóttir, og Sigþrúður, látin, gift Birni Jónssyni, látinn. Auk þess ólu þau Friðrik og Guðríður upp að nokkru leyti Friðrik Sigurðsson, látinn, var kvæntur Brynhildi Jónasdóttur. 
Eiginmaður Helgu var Björn Ólafsson frá Álftagerði í Skagafirði, f. 9. ágúst 1908, d. 12. nóvember 1985. Hófu þau búskap á Krithóli í Skagafirði 1929 og bjuggu þau þar allan sinn búskap. Börn þeirra eru: 1) Guðríður, f. 2. október 1928, gift Jónasi Kristjánssyni, börn þeirra; Arnfríður, maki Vilhjálmur Hallgrímsson, þau eiga þrjár dætur, Kristján, maki Sigríður Rut Pálsdóttir, hann á einn son, Ester, maki Þórður Ármannsson, þau eiga tvo syni. 2) Kjartan Árni, f. 7. október 1932, kvæntur Birnu Guðmundsdóttur, hún á fimm börn frá fyrra hjónabandi. 3) Bára, f. 15.september 1934, var gift Jóni Hensley (skilin), börn þeirra María, maki Stefán Kristján Pálsson, hún á eina dóttur, Helga, maki Jóhannes Gísli Pálmason, þau eiga einn son og eina dóttur. 4) Ólafur, kvæntur Önnu Ragnarsdóttur, börn þeirra Guðrún, Björn og Sigrún. 
Útför Helgu verður gerð frá kapellunni á Löngumýri í dag og hefst athöfnin klukkan 14. Jarðsett verður að Víðimýri. 
Elsku amma. Nú ertu farin úr þessu lífi og yfir í það næsta. En ég er ekki í vafa um að þú átt eftir að gæta okkar eins og þú varst vön að gera hér áður fyrr. Þegar ég hugsa til baka koma upp margar minningar. Eins og þegar við Bjössi komum til þín að fá okkur lummur, pönnukökur og auðvitað mjólk og þegar við vorum búin að fá okkur að borða fórum við inn í stofu og spiluðum öll saman olsen olsen eða þá að þið Bjössi fóruð í rommý, en ég gat ekki spilað það þá því að ég var svo lítil. Svo að ég fór oftast bara inn í gestaherbergi og var að leika mér að spilum sem voru með myndum af flugfreyjum.
Ég held að ég hafi aldrei séð þig reiða eða sára út í mig, nema þetta eina skipti þegar þú varst að reyna að kenna mér að prjóna. En þú varst ekkert þannig lagað reið, heldur varstu dálítið fúl út í mig fyrir að ég skyldi gefast upp. En að gefast upp var eitthvað sem þú þekktir ekki. 
Það var alltaf svo gaman að koma til þín og segja þér frá einhverju sem var fyndið eða þegar eitthvað skemmtilegt hafði gerst hjá okkur, þá ruggaðir þú þér fram og til baka, hlóst og slóst þér á læri. 
Þú varst þessi amma sem prjónaði, málaði, heklaði og saumaði. Þú varst alltaf að vinna eitthvað í þessu og það kom oft fyrir að við fengum eitthvað eftir þig, eins og ullarsokka, vettlinga, málaðar myndir og svo líka nokkra dúka. Ég man að þú áttir svona stóran skáp sem mig minnir að hafi verið með 5 hurðum og hann var allur fullur af dúkum og efnum. 
Þegar ég hugsa til baka rifjast upp margir atburðir sem þú hefur þurft að ganga í gegnum, og ég hugsa með mér, þetta er ótrúlegt. Allt sem þú hefur mátt þola og allt sem hefur komið fyrir þig. Það er alveg ótrúlegt hvernig þú hefur komist í gegnum allt. T.d. þegar þú dast árið 1998 og varst alveg á mörkunum með að fara, þá tókst þér að komast í gegnum það og þú gast byrjað að labba aftur og föndra. Ég get ekki sagt annað en að ég líti upp til þín, þú ert sterkasta manneskja sem ég hef nokkru sinni kynnst og ég er svo ánægð með það að þú hafir verið amma mín og að ég hafi fengið að vera svona mikið með þér. Það er sárt að þurfa að kveðja þig en ég var fegin fyrir þína hönd því að ég held að þú hafir verið búin að þola nóg seinustu mánuði. 
Ég kveð þig, elsku amma, með söknuði og þakka þér jafnframt fyrir allar þær hamingjustundir sem þú gafst mér. 
Sigrún Ólafsdóttir.
Við kveðjum ömmu Helgu með söknuð í hjarta. Eftir 20 ára bið hefur afi Bjössi loks fengið hana til sín og erum við vissar um að þar hafa orðið miklir fagnaðarfundir. 
Það var alltaf svo gott að koma í sveitina til ömmu og afa. Ekkert jafnaðist á við frelsið sem fylgdi því að fá að leika sér í sveitinni þó að hún amma okkar hafi viljað hafa aga á hlutunum og ekki láta okkur ganga um alveg eins lausbeislaðar og við hefðum kosið. Munum við þá helst eftir því þegar Maja fékk far með afa á Gránu gömlu og seinna þegar Helga stalst til að prófa fjórhjólið hans Lúlla, þá var hún amma ekki mjög ánægð með okkur systurnar. 
En amma sá um sitt og sína. Hún var dugnaðarkona, sinnti sveitarstörfunum, bakaði, prjónaði, heklaði og saumaði út. Var hún sérstaklega iðin við hvers konar föndur þegar hún dvaldi á dvalarheimilinu og má sjá afrakstur þess á nær hverju heimili fjölskyldu hennar í dag. 
Amma Helga var mikill gestgjafi og í hvert sinn sem gesti bar að garði var farið inn í búr og borið á borð dýrindis kökur og brauð sem hún átti að sjálfsögðu heiðurinn af. Hún sá til þess að aldrei yrði maður svangur og sérstaklega eru minnisstæð kvöldkaffin heima á Krithóli. Þá var farið inn í eldhús á slaginu tíu og borðaðar nokkrar kleinur með mjólkurglasi. Þetta voru notalegar stundir. Fleiri slíkar stundir eru okkur minnisstæðar, en amma og afi kenndu okkur spilakapla og var oft á síðkvöldum setið inn í stofu og ýmist lagðir kaplar eða spilað. Og oftar en ekki laumaðist amma í leyniskápinn sinn eins og við viljum kalla hann og náði í kóngamola eða annað góðgæti og gaukaði því að okkur. Eftir að hún fór á dvalarheimilið þá passaði hún sig á því að eiga alltaf konfekt, smákökur og fleira til að bjóða gestum sínum. 
Takk fyrir okkur, amma, takk fyrir að heimsækja okkur systur síðastliðið sumar og takk fyrir að hugsa vel til Elísabetar Ýrar, en eins og þig dreymdi þá fór allt vel með «litla kálfinn». 
Hvíl í friði, elsku amma. 
María og Helga Jónsdætur.
