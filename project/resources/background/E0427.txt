FJALLASPORT hefur nýlega lokið breytingum á fyrsta Nissan Patrol jeppanum af nýju gerðinni. Var verkið unnið fyrir Slysavarnafélagið í Biskupstungum. Reynir Jónsson, sem rekur Fjallasport, segir að mikil vinna sé í breytingum sem þessum og í þær hafi farið um 300 tímar.
Fjallasport hefur gegnum árin sérhæft sig í Nissan breytingum og segir Reynir þá sjálfa hanna breytingarnar. Við hverja breytingu framleiðenda á bílunum þurfi til dæmis að hanna nýja kanta og ýmislegt annað sem viðkemur breytingunum. 
Bíllinn er nú á 44 tommu dekkjum, er með driflæsingar að framan og aftan, skriðgír sem gerir honum kleift að klifra í mjög miklum bratta, sverara púströr, auka olíutank, spil og síðan eru í bílnum hvers kyns leiðsögutæki og búnaður er snertir björgunarstörf.
