Hin íslenzka útrás, sem Ragnar Kjartansson, fyrrverandi stjórnarformaður Hafskips, hvatti til í eftirminnilegri ræðu á landsfundi Sjálfstæðisflokksins 1983 er orðin að áþreifanlegum veruleika og birtist okkur stundum með óvæntum hætti. Íslenzkir athafnamenn hafa lagt mesta áherzlu á Bretland og að nokkru leyti Norðurlönd en sumir í þeirra hópi leita á framandi slóðir. Áherzlan á Bretland og Norðurlönd er skiljanleg. Þetta eru þær þjóðir, sem við höfum átt mest samskipti við og standa okkur næst. Tungumálakunnátta er lykilatriði. Það er ekki auðvelt að hefja viðskipti og stunda viðskipti í öðrum löndum án þess að kunna tungumál þeirra þjóða, sem um er að ræða. Menning þessara þjóða er svipuð okkar og í sumum tilvikum nánast hin sama. Og það skiptir máli.
Þótt áherzlan hafi verið á Bretland og Norðurlönd hafa kaupsýslumenn okkar þó leitað í aðrar áttir. Atvinnustarfsemi í eigu Íslendinga er orðin býsna fjölbreytt í Eystrasaltsríkjunum. Það er áhugaverð spurning að hve miklu leyti hin pólitíska ákvörðun um að Ísland yrði fyrst til að viðurkenna sjálfstæði Eystrasaltsríkjanna hefur skapað jarðveg fyrir þau umsvif. Að minnsta kosti er ljóst, að Íslendingum hefur verið tekið betur en ella í þeim löndum vegna þeirrar ákvörðunar. 
Sennilega hafa þeir þremenningar, Björgólfur Guðmundsson, Björgólfur Thor Björgólfsson og Magnús Þorsteinsson, komið til Rússlands á hárréttum tíma. Þegar þeir nema þar land er ný uppbygging að hefjast í Rússlandi eftir fall Sovétríkjanna og tækifærin mörg. 
Forseti Íslands leggur eftir nokkra daga af stað í opinbera heimsókn til Kína. Jafnvel þar eru íslenzkir athafnamenn byrjaðir að reyna fyrir sér m.a. vegna þess hve vinnuaflið er ódýrt um þessar mundir, þótt það eigi augljóslega eftir að breytast. Opinberar heimsóknir íslenzkra ráðamanna geta haft áhrif og þá ekki sízt í löndum eins og Kína. 
Þótt íslenzku bankarnir hafi ekki leitað jafn langt og athafnamenn á öðrum sviðum er þó augljóst að þeir eru staðráðnir í að byggja upp starfsemi í öðrum löndum. Kaupþing banki hefur skapað sér sterka vígstöðu á Norðurlöndum og í Bretlandi, Íslandsbanki í Noregi og Landsbanki hefur verið að koma sér fyrir í Bretlandi sérstaklega. MP Fjárfestingarbanki hefur hins vegar leitað á önnur mið og forráðamenn hans reka nú fjármálafyrirtæki í Vilníus í Litháen og eru þessa dagana að opna skrifstofu með einum starfsmanni í Kænugarði í Úkraínu. Áhrif þeirrar starfsemi má m.a. sjá í frétt í Morgunblaðinu í gær, föstudag, þegar skýrt var frá því, að Pálmi Haraldsson og viðskiptafélagar hans stæðu að tilboði í flugfélagið í Litháen, sem nú á að selja, og hefðu notið ráðgjafar MP Fjárfestingarbanka, sem augljóslega hefur meiri þekkingu en aðrir á aðstæðum og möguleikum í Litháen vegna starfsemi sinnar þar. 
Tækifæri 
og áhætta 
Lönd á borð við Eystrasaltsríkin bjóða augljóslega upp á fleiri tækifæri en þau ríki, sem hafa náð háu velmegunarstigi, og vöxturinn þar af leiðandi hægari. Á rúmum áratug hafa miklar framfarir orðið í Eystrasaltsríkjunum en þau eiga þó langt í land áður en þau ná því lífskjarastigi, sem við Íslendingar búum nú við. Þess vegna eru tækifærin til hagnaðar enn mikil á þeim slóðum enda alþekkt að hækkun t.d. á verði hlutabréfa í slíkum ríkjum getur verið ævintýraleg. 
En áhættan er líka mikil. Ekki eru mörg ár liðin frá því, að Íslandsbanki féll frá áformum um að kaupa banka á þessum slóðum. Þótt það hafi ekki verið sagt opinberlega á þeim tíma má telja líklegt að meginástæðan hafi verið sú, að bankinn hafi komizt að því, að peningaþvætti ætti sér stað í viðkomandi banka. Og sjálfsagt eiga Eystrasaltsríkin töluvert í land með að skapa þá festu í viðskiptalífi, sem er forsenda trausts í viðskiptum. 
Þó er athyglisvert hvað Íslendingum hefur gengið vel í þessum löndum. Bykó rekur umfangsmikla atvinnustarfsemi á þeim slóðum. Hið sama má segja um Rúmfatalagerinn, sem rekur t.d. stóra verzlun í verzlunarmiðstöð í Vilníus. Og fjölmörg önnur fyrirtæki í eigu Íslendinga koma við sögu í Eystrasaltsríkjunum. 
Það er viss hætta á því, að ímynd Eystrasaltsríkjanna hér á landi skaðist af þeim fréttum, sem hér birtast af fíkniefnainnflutningi frá þessum löndum, og gefi ranga mynd af raunveruleikanum. Í Eystrasaltsríkjunum býr fólk við hátt menningarstig og ákaflega svipaða menningu og Norðurlandaþjóðirnar. Það hlýtur margt að mæla með því að Eistland, Lettland og Litháen og Norðurlandaþjóðirnar taki upp enn nánara samstarf sín í milli og að samstarf Norðurlandaþjóðanna verði víkkað út til þessara landa. Það mundi hleypa nýjum krafti í norrænt samstarf og breikka sjóndeildarhring þess, sem aftur mundi stuðla að auknum viðskiptum milli þessara ríkja. 
Það eru ekki bara Íslendingar, sem hafa verið að ná fótfestu í viðskiptalífi Eystrasaltsríkjanna. Hið sama á að sjálfsögðu við um aðrar Norðurlandaþjóðir. 
Eystrasaltsþjóðirnar eiga um sárt að binda vegna samskipta við Sovétríkin í áratugi. Ýmislegt í sögu þeirra er þeim erfitt. Það á t.d. við um afstöðu þeirra til Þjóðverja í heimsstyrjöldinni síðari. Í öllum ríkjum, sem Þjóðverjar lögðu undir sig á þeim árum, var að finna fólk, sem stóð með þeim, tók upp samstarf við þá og gekk erinda þeirra. Það á við um Eystrasaltsríkin ekki síður en aðra. Og líklegt má telja, að þessi mál hafi ekki verið gerð endanlega upp. Hins vegar er ekki auðvelt að finna hatur í garð Rússa í Litháen svo dæmi sé nefnt. Afstaðan virðist vera þessi; af hverju ættum við að bera kala í brjósti til rússnesku þjóðarinnar vegna þess, sem liðið er? Hún var kúguð af kommúnistum ekkert síður en við. 
Tækifærin til fjárfestinga í Litháen og í öðrum Eystrasaltsríkjum virðast vera mörg. Líkurnar á því, að þessi ríki muni upplifa mikið vaxtarskeið á næstu 10-15 árum, eru mikil. Það er áreiðanlega snjöll hugmynd hjá Pálma Haraldssyni og félögum að leita eftir kaupum á flugfélaginu í Litháen. Ferðum Litháa bæði til vesturs og austurs mun fjölga og ef farið er í austurveg frá Litháen eru vaxtarmöguleikarnir sennilega enn meiri. 
Menningarríki 
Úkraína var í augum okkar Vesturlandabúa lokað land mestan hluta 20. aldarinnar. Hluti af Sovétríkjunum, sem lítið var vitað um. Og enn í dag má velta því fyrir sér, hvort Úkraínu hafi tekizt að skapa sér sjálfstæða ímynd, sem ekki tengist Rússlandi á einn eða annan veg. Rússneska virðist vera annað tungumál þessarar þjóðar og ungt fólk virðist ekki telja það skipta máli, hvort það tali úkraínsku eða rússnesku. Saga þessara þjóða er nátengd og þar er ekki að finna andúð í garð Rússa. Þar eru sömu svör og í Litháen. Fólkið í Rússlandi gerði okkur ekki neitt. Það voru hinir kommúnísku valdhafar, sem kúguðu okkur. Stalín og Kaganovich bjuggu til hungursneyðina í Úkraínu á fjórða áratug 20. aldarinnar. Ekki fólkið í Rússlandi. Það eru vinir okkar. 
Í Úkraínu býr þjóð, sem að mannfjölda og landsvæði jafnast á við stórþjóðir Vestur-Evrópu, Breta, Frakka, Þjóðverja, Spánverja. Þar býr vel menntuð þjóð. Mennta- og menningarstig hennar jafnast á við okkur Vesturlandabúa. Hún á sér merkilega sögu. Þar er hægt að ganga inn í kirkju, sem var byggð á svipuðum tíma og landnám hófst á Íslandi. Þar er ungt fólk að koma til sögunnar í atvinnu- og viðskiptalífi, sem hefur menntast bæði í háskólum í heimalandi sínu en ekki síður í beztu háskólum á Vesturlöndum. Úkraína á eftir að opnast, sem eitt hinna miklu ríkja Evrópu. 
Þetta er auðugt ríki. Moldin er frjósöm og miklar náttúruauðlindir í jörðu. Þar er umtalsverður þungaiðnaður og áhugaverð spurning, hvort sú arfleifð Sovétríkjanna muni ef til vill koma Úkraínumönnum til góða í framtíðinni. 
Hin friðsamlega bylting sem varð í miðborg Kænugarðs fyrir nokkrum mánuðum er lykilatriði í augum Úkraínumanna. Stuðningur við hana virðist vera mjög almennur. Fyrrverandi valdhafar sýnast ekki hafa haft nokkra möguleika á að koma vilja sínum fram. Sagt er að borgaryfirvöld hafi stutt byltinguna. Að útilokað hafi verið fyrir fyrrverandi valdhafa að siga hermönnum á fólkið. Að fyrrverandi forseti hafi hugsanlega fengið lífverði að láni frá Pútín vegna þess, að hann hafi ekki getað treyst sínum eigin. 
Hvar sem komið er í Kænugarði og talað við fólk er byltingin nefnd og augljóst að miklar vonir eru bundnar við nýjan forseta og nýja ríkisstjórn. 
Úkraína er ekki enn komin inn í nútímann. Það er mikil skriffinnska við að komast inn í landið og úr landinu. Skriffinnska, sem minnir á heimsóknir til leppríkja Sovétmanna á sínum tíma og sumir segja raunar að minni á heimsóknir til Bandaríkjanna nú. Það er ekki hægt að hringja úr farsímum til Íslands en það er hægt að hringja frá Íslandi í farsíma í Úkraínu. 
Rúslana skiptir Úkraínumenn miklu máli. Hún er eins konar tákn um nýtt sjálfstæði og frelsi í Úkraínu. Þótt Evrópusöngvakeppnin sé í margra augum lítils virði er ljóst að sigur Rúslönu hefur haft pólitíska þýðingu í augum Úkraínumanna. Hún hefur raunar hrifizt af Íslandi og vill koma hingað aftur - ekki sízt vegna Bláa lónsins. 
Kænugarður er glæsileg borg og þar eru margar kirkjur. Kommúnískir valdhafar hafa augljóslega farið þar um eins og skemmdarvargar. Þeir drápu ekki bara tíu milljónir manna með manngerðri hungursneyð. Þeir sprengdu mörg hundruð ára gamlar kirkjur í loft upp. Til hvers? Þeir virðast hafa verið þeirrar trúar að það hafi verið bezta aðferðin til þess að takast á við kenningar Jesú Krists! Sú aðferð sýnist ekki hafa borið mikinn árangur. Um síðustu helgi voru allar kirkjur í Kænugarði troðfullar af fólki. 
Það er hins vegar önnur spurning og stærri hvers vegna allt það gull og prjál, sem finnst í þessum kirkjum, þarf að vera til staðar til þess að vegsama Krist. Er það í hans anda? 
Fjármálaheimurinn í Úkraínu 
Nú hefur íslenzka útrásin náð til Kænugarðs. Þessa dagana eru forráðamenn MP Fjárfestingarbanka ásamt viðskiptafélögum í Vilníus að opna þar skrifstofu og hafa þegar hafið þar fjárfestingar. Hvers vegna? Skýringin hlýtur að vera þessi: 
Í ljósi þess, sem hér hefur verið fjallað um, og þess viðskiptaumhverfis, sem ríkir í Úkraínu, er hægt að færa rök að því að þjóðin standi á þröskuldi nýs og mikils vaxtarskeiðs. Þeir sem taki þátt í því frá upphafi hafi möguleika á að hagnast mikið, miklu meira en með fjárfestingum í velmegunarþjóðfélögum Vesturlanda, sem hafi náð ákveðnu mettunarstigi. 
Bankakerfið í Úkraínu í heild er minna en Kaupþing banki. Í því felst, að íslenzkir fjárfestar, sem þangað koma og hafa ekki undir höndum þær gífurlegu fjárhæðir, sem ganga á milli manna í fjármálakerfum Vesturlanda, eru menn sem talað er við og tekið er eftir. Ekki sízt ef þeir hafa sýnt trú sína á framtíð Úkraínu með fjárfestingum á þeim tíma, þegar enn ríkti óvissa um hina stjórnmálalegu framtíð þjóðarinnar, eins og Margeir Pétursson, forstjóri MP Fjárfestingarbanka, og viðskiptafélagar hans hafa augljóslega gert. Rússneskukunnátta stórmeistarans kemur honum að góðum notum. Í Kænugarði má finna fjárfestingarsjóði, sem hafa tvöfaldazt að verðmæti á rúmu hálfu ári. 
Það má ganga út frá því sem vísu, að vegferð Úkraínumanna næstu áratugi í leit að aukinni hagsæld verði ekki hnökralaus. Í landinu ríkir spilling, sem ekki er búið að uppræta, og þar er við margvísleg vandamál að etja frá fyrri tíð. En Úkraínumenn stefna augljóslega að því að tengjast Vesturlöndum sterkum böndum og gerast aðilar að Evrópusambandinu í framtíðinni. Þess vegna leggja þeir sig fram og vanda sig. Líkurnar á því, að þeim takist það ekkert síður en Eystrasaltsríkjunum, eru miklar. 
Launastigið er enn lágt en mun fara hækkkandi á næstu árum. Verðbólgan er umtalsverð, sem að sumra mati er óhjákvæmilegt. 
Nýtt sjálfstraust 
Sú var tíðin, að einu viðskiptaumsvif Íslendinga í öðrum löndum voru fisksala og umboðsskrifstofur flugfélaga okkar. Við höfðum sjálfstraust til að selja fisk og setja upp verksmiðjur til að vinna úr fiskafurðum og við treystum okkur til að setja upp söluskrifstofur á vegum Flugfélags Íslands og Loftleiða víða um heim. En sjálfstraust okkar náði ekki lengra. 
Nú eru nýir tímar. Hin vel menntaða kynslóð ungra Íslendinga er greinilega þeirrar skoðunar að hún kunni allt jafnvel og aðrir og sumt betur en aðrir. Það er forsendan fyrir hinni íslenzku útrás og sá grundvöllur, sem hún byggist á. Bæði í Bretlandi og á Norðurlöndum má finna efasemdir um að viðskiptaumsvif okkar í þessum löndum gangi upp. Því er haldið fram að íslenzku fyrirtækin kaupi þátttöku sína í viðskiptalífi þessara landa of dýru verði og að þau byggist um of á skuldsetningu. 
Það á eftir að koma í ljós, hvort þessar efasemdir eru réttmætar. Ólíklegt má telja, að við sleppum við öll vandamál, sem aðrir hafa staðið frammi fyrir. Fyrir einum og hálfum áratug vöktu fjárfestingar ástralskra fjárfesta á Vesturlöndum mikla athygli. Í sumum tilvikum hrundu þær fjárfestingar, þegar á bjátaði í efnahagsmálum, gengissveiflur og vaxtahækkanir komu illa við þessa fjárfesta, en öðrum tókst að festa sig í sessi. Ekki er ólíklegt að það sama muni eiga við um okkur, þegar tímar líða. 
Fjárfestingar í Úkraínu eru áreiðanlega ekki kostur fyrir þá, sem vilja öryggi umfram allt. En þær geta verið kostur fyrir þá, sem eru tilbúnir til að taka umtalsverða áhættu, en slíka áhættu er skynsamlegt að taka fyrst og fremst með eigið fé en ekki annarra.
