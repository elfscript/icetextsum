MERRY Go Round er nafnið á hljómklukku, sem er útskriftarverkefni Hildar Ingveldardóttur Guðnadóttur af nýmiðlabraut Listaháskóla Íslands í vor. Hildur er fyrsti nemandi skólans sem útskrifast af þessari braut. 
Hljómklukkan felur í sér viðamikla uppsetningu og verður flutt af 14 færanlegum hljóðfæraleikurum í stórri hljóðmynd og magnaðri lýsingu og hljómar í Klink og Bank í kvöld. En hvað er eiginlega hljómklukka? «Já, það er mjög góð spurning,» segir Hildur og hlær. «Af því að þetta eru ekki venjulegir tónleikar fannst mér ekki við hæfi að kalla þetta það. Þetta er frekar í ætt við gjörning. Það sem ég er að gera í þessari hljómklukku er að setja upp hvernig ég sé tíma, hvernig tími er skipulagður og hvernig fólk lifir í tíma.» 
Þátttakendurnir í hljómklukku Hildar eru Andrew D'Angelo, Áki Ásgeirsson, Guðbjörg Hlín Guðmundsdóttir, Guðmundur Steinn Gunnarsson, Guðný Jónsdóttir, Hilmar Jensson, Jóhann Jóhannsson, Júlía Mogensen, Kjartan Sveinsson, Matthías M.D. Hemstock, Ólafur Björn Ólafsson, Ólöf Helga Arnalds, Páll Ívan Pálsson og Skúli Sverrisson, auk hennar sjálfrar. Að sögn Hildar munu hljóðfæraleikararnir allir standa á pöllum sem eru á hjólum og verður þeim ýtt um allt rýmið í kringum áhorfendur, sem sitja í hring og mynda þannig skífu klukkunnar, meðan þeir spila. Sjálf mun hún sitja í miðju hringsins og spila á selló, umkringd hátölurum sem leika þar til gerða hljóðmynd. 
Hún segir hugtakið tíma hafa verið að veltast fyrir sér lengi. «Það þegar maður gleymir stað og stund finnst mér svo ótrúlega merkilegt ástand, því manni er svo mikið stjórnað af því hvað klukkan er og hvað tekur langan tíma að gera þetta og hitt,» segir Hildur, sem leitast við að túlka tímann og tímaleysi í hljómklukkunni Merry Go Round í dag. Hljómklukkan Merry Go Round hljómar í Klink og Bank í kvöld klukkan 20.
