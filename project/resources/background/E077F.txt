MYNDIR af dauðum svönum, sem menn í eiturefnabúningi eru að hirða upp sums staðar í Evrópu, hafa valdið konunghollum Bretum mikilli hryggð og áhyggjum. Í Bretlandi er svanurinn nefnilega allt að því hluti af konungsfjölskyldunni og drottningin er ekki bara sérstakur verndari þeirra, heldur líka löglegur eigandi.
Fyrir utan nokkra svani í einkaeigu getur Elísabet drottning krafist eignarhalds á öllum svönum á Bretlandseyjum og þeir eru ekki fáir, líklega fleiri en 50.000. 
Er allur þessi svanahópur alfriðaður og við fuglinum má ekki einu sinni stugga nema með sérstöku leyfi frá hinni konunglegu svanaskrifstofu og hinum konunglega svanahirði en því embætti var komið á fót á 13. öld. David Barber heitir sá, sem gegnir því nú, og hann segist næstum miður sín af áhyggjum yfir því, að fuglaflensan berist til Bretlands: 
«Ég vona að við sleppum því að við Bretar elskum svaninn, þennan konunglega fugl,» segir Barber um leið og hann hryllir sig við tilhugsunina um að drepa það, sem honum er falið að vernda.
