BJARNI Guðjónsson, landsliðsmaður í knattspyrnu, er ekki eins alvarlega meiddur og haldið var í fyrstu en hann varð fyrir meiðslum um miðjan seinni hálfleikinn í leiknum gegn Ítölum í Padova í fyrrakvöld. Bjarni meiddist í framanverðu læri í þann mund sem hann tók aukaspyrnu og varð að fara af leikvelli.
«Bjarni var mjög aumur til að byrja með og við héldum að hann hefði rifið vöðva. En þetta lítur betur út í dag. Hann er óhaltur og meiðslin virðast vera miklu minni en við héldum í fyrstu,» sagði Stefán Stefánsson, sjúkraþjálfari íslenska landsliðsins, við Morgunblaðið í gær. 
Stefán býst ekki við því að Bjarni geti verið með Plymouth í leiknum gegn Cardiff í ensku 1. deildinni á morgun. 
Stefán sagði að meiðsli Bjarna væru mjög ámóta þeim sem bróðir hans, Jóhannes Karl, fékk í leiknum gegn Króatíu um síðustu helgi en Jóhannes gat ekki leikið á móti Ítölum sökum meiðslanna.
