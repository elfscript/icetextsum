Eftir Örnu Schram arna@mbl.is ÁKVÆÐI um bann við limlestingu á kynfærum kvenna voru lögfest á Alþingi í vikunni. Ákvæðin miða að því að koma í veg fyrir umskurð kvenna. Brot á þeim geta varðað allt að sextán ára fangelsi. Herdís Tryggvadóttir, talskona áhugahóps gegn limlestingu á kynfærum kvenna, segir stórkostlegt að Alþingi skuli hafa samþykkt ákvæðin.
Formenn allra þingflokkanna lögðu fram frumvarp um þetta efni á Alþingi fyrr í vetur. Ögmundur Jónasson, formaður þingflokks Vinstrihreyfingarinnar - græns framboðs, var fyrsti flutningsmaður þess. Kolbrún Halldórsdóttir, flokkssystir hans, hafði áður lagt sambærilegt frumvarp fram á Alþingi. Hún lagði til að sett yrðu sérlög um þessi mál, en samkvæmt umræddu frumvarpi eru ákvæðin sett í almenn hegningarlög. 
Frumvarp formanna þingflokkanna var samþykkt með 57 samhljóða atkvæðum á síðasta starfsdegi þingsins í vikunni. 
Samkvæmt því bætist m.a. eftirfarandi ákvæði við 218 gr. almennra hegningarlaga: «Hver sem með líkamsárás veldur tjóni á líkama eða heilsu stúlkubarns eða konu með því að fjarlægja kynfæri hennar að hluta eða öllu leyti skal sæta fangelsi allt að 6 árum. Nú hefur árás í för með sér stórfellt líkams- eða heilsutjón eða bani hlýst af, eða hún telst sérstaklega vítaverð vegna þeirrar aðferðar sem notuð er, og varðar brot þá fangelsi allt að 16 árum.» 
Um 6.000 stúlkur umskornar á degi hverjum
Í greinargerð frumvarpsins segir að umskurður sé afar frumstæður verknaður sem eigi sér djúpar rætur og hafi tíðkast um aldir. «Þótt algengt sé að siðurinn sé tengdur við íslam er hann ekki bundinn við nein ákveðin trúarbrögð og er reyndar ekki trúarleg athöfn heldur miklu fremur samfélagsleg venja.» Umskurður stúlkna sé ekki síður tíðkaður í löndum þar sem þorri fólks teljist til kristinnar trúar eins og í Eþíópíu og Kenýa. Talið er að hann eigi rætur að rekja til Afríku en þar virðist hann jafnframt vera útbreiddastur. 
Samtökin Amnesty International áætla að um 135 milljónir núlifandi kvenna og stúlkna í heiminum hafi verið umskornar. Þau áætla ennfremur að um 2 milljónir stúlkubarna séu umskornar á hverju ári - eða um 6.000 á dag. «Umskurður er yfirleitt framkvæmdur á ungum stúlkum allt frá sjö daga gömlum, en algengast er að þær séu á aldrinum frá fjögurra til 14 ára. Athöfnin er ævinlega framkvæmd við frumstæðar aðstæður og á rætur í frumstæðum hugmyndum um konur og kvenlíkamann.» 
Tekur mið af dönsku lögunum
Í greinargerðinni segir að í kjölfar aukins fjölda innflytjenda frá löndum, þar sem umskurður stúlkubarna tíðkast, hafi þörf fyrir lagasetningu, er banni verknaðinn, aukist í löndum Evrópu. «Vitað er að verknaðurinn hefur viðgengist í Danmörku, Bretlandi, Frakklandi, á Spáni, í Bandaríkjunum, Kanada og Ástralíu og því gæti þess verið skammt að bíða að siðurinn bærist hingað til lands.» 
Bent er á að Danir hafi lögfest bann í almennum hegningarlögum gegn hvers konar umskurði á kynfærum kvenna, sem hafi danskan ríkisborgararétt eða eigi lögheimili í Danmörku, og sagt að íslenska frumvarpið taki mið af þeim lögum.
