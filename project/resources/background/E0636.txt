Eftir Höllu Gunnarsdóttur hallag@mbl.is 
Hlutur kvenna í mótun stjórnarskrár rýr
Konur fá nú í fyrsta skipti að koma að stjórnarskrármótun en þó eru þær aðeins tvær af níu í stjórnarskrárnefnd og aðeins ein kona er í fjögurra manna sérfræðinganefnd. Þetta kom fram í máli Brynhildar Flóvenz lögfræðings á fundi Femínistafélags Íslands sl. þriðjudag. «Það er því reynsla karla af mannréttindabrotum sem liggur til grundvallar mannréttindakaflanum,» sagði Brynhildur og benti á að það snúist helst um vernd gegn ágangi ríkisvaldsins. Hættur sem steðja að konum séu hins vegar frekar frá þeirra nánustu. Hver hefur vald til að ákveða að Ísland fari í stríð? Á íslenska að vera skilgreind móðurmál í stjórnarskrá?
Þessum og fleiri spurningum verður leitast við að svara á ráðstefnu stjórnarskrárnefndar með félagasamtökum. Ráðstefnan verður haldin á Hótel Loftleiðum 11. júní nk. og er öllum opin en félagasamtök fá sérstakt tækifæri til að koma sjónarmiðum sínum varðandi stjórnarskrárbreytingar á framfæri. Frestur til að skrá samtök til þátttöku og skila inn hugmyndum rennur út á sunnudag, 15. maí. 
Árið 1995 voru gerðar nokkuð miklar breytingar á mannréttindakafla stjórnarskrárinnar en þá hafði hann ekki breyst mikið frá árinu 1874. Það er sögð vera ástæðan fyrir því að ekki verður fjallað sérstaklega um mannréttindakaflann á ráðstefnunni 11. júní. Þar verða hins vegar þrjár málstofur sem fjalla um lýðræði á upplýsingaöld, þrískiptingu ríkisvaldsins og Ísland í alþjóðlegu umhverfi. 
Ætla má að tekist verði á um þátttöku Íslands á alþjóðlegum vettvangi í friði og ófriði, synjunarvald forseta og þjóðaratkvæðagreiðslur. 
Nokkur samtök hafa sent stjórnarskrárnefnd erindi. T.a.m. fer Siðmennt fram á að 62. grein verði afnumin en þar segir að hin evangelíska lúterska kirkja eigi að vera þjóðkirkja á Íslandi og að ríkisvaldið skuli styðja hana og vernda. Bent er á að þessi grein stangist á við 65. gr. sem segir að allir eigi að vera jafnir fyrir lögum og njóta mannréttinda, m.a. án tillits til trúarbragða. 
Þá hefur Íslensk málnefnd bent stjórnarskrárnefndinni á að skoða hvort setja eigi ákvæði um að íslenska sé ríkismál og Félag heyrnarlausra lagt fram tillögu um að íslenskt táknmál verði skilgreint móðurmál heyrnarlausra Íslendinga. 
Ísland verði herlaust land
Þjóðarhreyfingin hefur sent yfirlýsingu til stjórnarskrárnefndar, en að sögn Ólafs Hannibalssonar, talsmanns hreyfingarinnar, leggur hún mikla áherslu á að forsetinn haldi málskotsréttinum sem honum er tryggður með ákvæði í stjórnarskrá. Ólafur segir að hreyfingin telji að árið 1944 hafi ákvæði um málskotsréttinn verið sett inn af ásettu ráði til að innbyggja aðhald að störfum þingsins. 
«Við viljum líka að það sé skýrt að Ísland sé herlaust land og að forsvarsmönnum ríkisvaldsins verði óheimilt að styðja hernaðaríhlutun nema með fulltingi Sameinuðu þjóðanna og að umræða um það fari fram á Alþingi,» segir Ólafur og bætir við að hreyfingin leggi einnig áherslu á sjálfstæði dómsvaldsins og að finna þurfi leiðir til að skipa dómara og æðstu embættismenn án óeðlilegra pólitískra afskipta. Ólafur segir að bera eigi stjórnarskrárbreytingar undir þjóðaratkvæði líkt og gert var árið 1944. «Við teljum það æskilegra en að kjósa um breytingar á stjórnarskrá jafnhliða og við kjósum alþingismenn og þar af leiðandi ríkisstjórn,» segir Ólafur. 
Samtök herstöðvarandstæðinga eru tilbúin með tillögur að ákvæðum í stjórnarskrána, en að sögn Stefáns Pálssonar, formanns miðnefndar samtakanna, líta þau svo á að öll stjórnarskráin sé undir. Stefán bendir á að íslenska stjórnarskráin fjalli hvergi um her eða stríð. 
«Við kynntum okkur stjórnarskrár annars staðar og í þeim er fjallað um hver fer með réttinn til að fara í stríð. Sennilega hafa höfundar íslensku stjórnarskrárinnar talið sjálfsagt að Ísland myndi standa utan hernaðarátaka og vera hlutlaust,» segir Stefán og bætir við að flestir hljóti að vera sammála um að þarna séu ákveðin göt í stjórnarskránni. 
«Við viljum að það sé bundið í stjórnarskrá að hér megi ekki stofna her eða koma á herskyldu. Ísland á heldur ekki að fara með her á hendur öðrum þjóðum eða styðja slíkar aðgerðir beint eða óbeint.» Stefán segir jafnframt að samtökin vilji að Ísland og íslensk lögsaga sé friðlýst fyrir kjarnorku-, efna- og sýklavopnum. «Ég tel að þorri landsmanna sé hlynntur þessu sem við setjum fram. Persónulega vildum við ganga lengra en þetta er sett fram sem eitthvað sem við trúum að allir geti verið sáttir um,» segir Stefán. 
Landvernd hélt í marsmánuði ráðstefnu um umhverfisrétt og stjórnarskrána. Tryggvi Felixson, framkvæmdastjóri samtakanna, segir að þau hyggist setja fram tillögur um orðalag um umhverfisrétt. Hann bendir á að umhverfisréttur sé í stjórnarskrám afar margra landa. «Við viljum beita okkur fyrir því að allir eigi rétt á heilbrigðu og ómenguðu umhverfi og á aðgengi að óspilltri náttúru,» segir Tryggvi.
