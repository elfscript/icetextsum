Eftir Svein Sigurðsson svs@mbl.is NÝJUM smitsjúkdómum í mönnum hefur stórfjölgað á síðustu áratugum en flestir eru þeir komnir úr dýrum. Kom það fram á vísindaráðstefnu í St. Louis í Bandaríkjunum í gær og var haft eftir einum sérfræðinganna, að um verulega vá væri að ræða, sem alþjóðastofnanir og ríkisstjórnir yrðu að taka mjög alvarlega.
Á síðustu 25 árum hafa fundist í mönnum 38 nýir sýklar, sem valdið geta smitsjúkdómum, en mikil umræða um hugsanlegan fuglaflensufaraldur meðal manna hefur vakið aukna athygli á þessari þróun. 
Þróunin miklu hraðari en áður
Flestir eru sjúkdómarnir komnir úr dýrum, til dæmis fuglaflensan, alnæmi, habl eða heilkenni alvarlegrar og bráðrar lungnabólgu og kúariðan, sem veldur Creutzfeld-Jacob-sjúkdómnum. 
«Víxlverkun af þessu tagi hefur átt sér stað um árþúsundir,» sagði Mark Woolhouse prófessor og faraldursfræðingur við Edinborgarháskóla. «Þannig fengum við berkla, malaríu og bóluna en nú virðist þetta gerast með miklum hraða. Það er eitthvað við tímana nú, sem auðveldar örverum að sýkja fólk.» 
Vísindamenn telja, að ástæðurnar fyrir þessu séu margar og meðal annars nánari umgengni við dýr, sem stundum eru frá framandi slóðum. Þá hafi landnýting og skógareyðing aukið á kynni manna og sýkla og einnig mikil ferðalög, verslun og sjúkrahúsvist.
