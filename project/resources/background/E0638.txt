Alls bárust tuttugu umsóknir um íþrótta- og tómstundastyrki hjá Sveitarfélaginu Árborg, frá 13 aðilum sem sóttu samtals um styrki að upphæð um 5,5 milljónir. Við fyrri úthlutun ársins voru veittir styrkir samtals að fjárhæð 750 þúsund kr. til eftirtalinna verkefna, að því er fram kemur á vef sveitarfélagsins.
Handknattleiksdeild Umf. Selfoss, unglingaráð, fær 110 þúsund vegna ferðar 4. flokks karla á Partille cup. Knattspyrnudeild Umf. Selfoss fær 100 þúsund vegna 50 ára afmælis deildarinnar. Körfuknattleiksdeild Umf. Selfoss fær sömu fjárhæð vegna útbreiðslustarfs. 
Frjálsíþróttadeild Umf. Selfoss fær 150 þúsund kr. vegna Brúarhlaups Selfoss 2005. Frjálsíþróttadeild sama félags fær 80 þúsund vegna keppnisferðar barna og unglinga til Svíþjóðar. Knattspyrnufélag Árborgar fær 71 þúsund vegna æfingasóknar utan sveitarfélagsins. Fimleikadeild Umf. Selfoss fær 60 þúsund kr. vegna leigu á hljóðkerfi á fimleikamótum. 
Knattspyrnudeild Umf. Selfoss fær 30 þúsund vegna uppsetningar vefsíðu. Frjálsíþróttadeild Umf. Selfoss fær 25 þúsund vegna æfingabúða Ágústu Tryggvadóttur á Kanarí. 
Loks fær Sigurborg Kjartansdóttir 25 þúsund vegna æfingabúða Daníels Kjartanssonar í Austurríki.
