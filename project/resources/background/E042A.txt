Leit í flaki farþegalestarinnar sem fór út af sporinu í borginni Amagasaki í Japan á mánudag var hætt í gær. 106 týndu lífi í slysinu og margir eru alvarlega slasaðir. 
«Björgunarflokkanir hafa verið leystir upp eftir að staðfest hafði verið að engin merki væru sjáanleg um að fleiri væru á lífi í flakinu,» sagði talsmaður slökkviliðsins í Amagasaki. Leitað hafði verið nótt og dag í fjóra sólarhringa að fólki sem kynni að vera á lífi. Brakið hefur nú verið afhent lögreglu sem fer með rannsókn málsins. 
Lík 23 ára gamals manns sem ók lestinni fannst í flakinu í gær. Fullyrt er að hann hafi ekið lestinni alltof hratt, á rúmlega 100 km hraða þar sem hámarkshraðinn var 70 km á klukkustund. Í japönskum fjölmiðlum segir að trúlega hafi ökumaðurinn ekið svo glannalega til að bæta upp 90 sekúndna töf sem orðið hafði við það að hann ók framhjá einni biðstöðinni og neyddist til að bakka lestinni inn á hana. 
Fram hefur komið að stjórnendum lesta sé refsað standist þeir ekki tímaáætlanir.
