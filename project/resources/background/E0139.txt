Ósköp venjulegir Danir,» sagði Pia Kjærsgaard, formaður Danska þjóðarflokksins þegar fjölmiðlar inntu hana eftir því að loknum þingkosningum í Danmörku í febrúar, hvaða fólk hefði greitt flokknum atkvæði sitt. Danski þjóðarflokkurinn, sem byggir tilveru sína að miklu leyti á svonefndri útlendingapólitík, bætti við sig fylgi og fékk rúmlega 13% greiddra atkvæða í kosningunum. Flokkurinn er ekki óvenjulegt fyrirbæri í Evrópu. Í allnokkrum Evrópuríkjum hafa flokkar sem eru yst á hægri vængnum fengið töluvert fylgi í kosningum, til að mynda í Sviss, á Ítalíu og í Austurríki. Stefna þessara flokka einkennist af ákveðinni hörku í garð innflytjenda og afbrotamanna. Ýmist krefjast þeir þess að innflytjendur hafi sig á brott, eða vilja koma í veg fyrir að ættmenni þeirra fái að flytjast til viðkomandi lands. Þeir vilja hert viðurlög við glæpum, aðhyllast verndarstefnu í efnahagsmálum og fara fram á lækkun tekjuskatta, svo eitthvað sé nefnt.
En eru það ósköp venjulegir borgarar sem kjósa harðlínuflokkana og hvers vegna kýs fólk þá? Í nýlegri bók Ignacio Ramonet, ritstjóra blaðsins Le Monde Diplomatique , sem nefnist Stríð á 21. öld, er meðal annars leitast við að svara þessu. Ramonet segir að þeir sem kjósa þessa flokka séu ekki róttæklingar, yst á hægri vængnum, heldur venjulegir kjósendur. Í bók sinni fjallar hann sérstaklega um Þjóðarfylkingu Jean Marie Le Pen og Lýðveldishreyfingu Bruno Megret í Frakklandi og bendir á að stuðningur við þá hafi ekki verið stéttbundinn. Í kjósendahópi þeirra mætist borgarastéttin og öreigarnir á miðri leið - eigendur smáfyrirtækja og atvinnulaust fólk, sem er stærsti kjósendahópurinn. 
Ramonet leitar skýringa á uppsveiflu harðlínuflokkanna í Evrópu og segir að fólkið sem kýs þá sé óttaslegið vegna þeirra miklu breytinga sem orðið hafa á samfélögum þeirra undanfarinn áratug eða svo. Hann nefnir meðal annars lok kalda stríðsins, Evrópusamrunann, hrun framleiðsluiðnaðar, hnattvæðingu, upplausn í velferðarkerfinu og fjölgun innflytjenda frá ólíkum menningarheimum. Segir Ramonet að þessar breytingar hafi leitt til þess að sá heimur sem margir borgarar Evrópuríkja þekktu, og var hluti af sjálfsmynd þeirra, hafi horfið. Þetta fólk telji sig aukinheldur ekki hafa hagnast á breytingunum á neinn hátt. Það leiti nýrrar festu í lífinu og telji sig finna lausnir hjá flokkum sem aðhyllast valdboðsstefnu, eru refsiglaðir og leggja áherslu á föðurlandsást. 
Á Íslandi hafa ekki orðið samskonar breytingar undafarinn áratug og í mörgum Evrópuríkjum. Við eigum til að mynda ekki aðild að Evrópusambandinu og hingað hefur ekki flust margt fólk frá ólíkum menningarheimum. En vissulega hefur ýmislegt breyst. Svo dæmi sé nefnt hefur útlendingum fjölgað hér á landi, en margir þeirra koma hingað til að vinna verkamannastörf, gjarnan í fisk- eða stóriðju. Ég varð dálítið hugsi eftir frétt sem ég sá í Ríkissjónvarpinu í síðustu viku og snerist um viðhorf til útlendinga. «Af hverju heldurðu að það séu kynþáttafordómar,» spurði fréttamaðurinn unga konu sem sinnti afgreiðslustörfum í verslun í Þorlákshöfn. Í fréttinni kom fram að um 190 nýbúar búa í Þorlákshöfn, en alls eru tæplega 1.400 íbúar í bænum. Ekki stóð á svari ungu konunnar: «Af því að þetta einangrar sig, þetta krunkar sig saman, allir Pólverjar krunka sig saman, allir Taílendingar krunka sig saman, þeir blanda ekki geði við Íslendingana og vilja ekki blanda geði við þá.» Karlmaður sem fréttamaður ræddi við í bænum lýsti þeirri skoðun sinni að nóg væri komið af útlendu fólki þangað. Inntur eftir því hvers vegna hann teldi svo vera svaraði maðurinn: «Ja, það endar með því að við verðum einhverjir blendingar, við verðum ekki Íslendingar.» 
Tvö atriði í tilsvörum fólksins vöktu sérstaka athygli mína. Annars vegar mátti skynja í þeim ótta gagnvart breytingum, svipað og gerst hefur víða í Evrópu. Ótta við að ef útlendingum fjölgi til muna hér á landi, verðum við ekki lengur Íslendingar, heldur eitthvað annað - að við missum á einhvern hátt festuna í lífinu. 
Hitt atriðið snýst um framkomu Íslendinga gagnvart þeim útlendingum sem hingað flytjast. Orðið gestrisni er hér lykilatriði. Af ummælum ungu konunnar mátti ráða að það væri útlendingunum sjálfum að kenna að kynþáttafordómar blossuðu upp, vegna þess að þeir væru ekki nógu duglegir við að reyna að kynnast Íslendingum. 
Gæti það gerst á Íslandi að stjórnmálaflokkur, byggður á útlendingapólitík, næði umtalsverðu fylgi? Það er ekki hægt að útiloka slíkt en ef til vill getum við samt gert ýmislegt til þess að reyna að koma í veg fyrir það. Við getum til að mynda einbeitt okkur að því að vera góðir gestgjafar. Í stað þess að krefjast þess að útlendingar sem hingað flytjast aðlagist okkur í einu og öllu getum við einsett okkur að kynnast þeim og menningu þeirra. Við getum líka ákveðið að taka gestgjafahlutverkið alvarlegar en við gerum nú og verið duglegri við að bjóða fólki heim. Þá væri gott að íhuga hvort við höfum ekki ákveðnum skyldum að gegna gagnvart umheiminum. Við búum í landi þar sem flestir hafa meira en nóg að bíta og brenna, en hið sama verður ekki sagt um stóran hluta mannkyns. Ber okkur ekki að deila krásunum með öðrum? 
Elva Björk Sverrisdóttir
