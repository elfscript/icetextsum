Eftir Margréti Þóru Þórsdóttur maggath@mbl.is TVÆR sýningar verða opnaðar á Akureyri í dag, laugardaginn 18. febrúar. Gallerí + í Brekkugötu 35 heldur upp á 10 ára afmæli sitt með sýningu Hlyns Hallssonar; Aftur - Wieder - Again, viðeigandi titill því það var einmitt Hlynur sem átti verk á fyrstu sýningunni í Gallerí + fyrir áratug og mætir nú galvaskur til leiks á ný. 
Þá opnar Ásdís Spanó sýningu í Gallerí BOX, Kaupvangsstræti 10 sem hún nefnir Orkulindir. 
«Mér finnst ótrúlega gott hjá þeim að hafa haldið þetta út í 10 ár,» segir Hlynur um Gallerí+, en það eru hjónin Guðrún Pálína Guðmundsdóttir og Joris Rademaker sem reka það í kjallara húss síns við Brekkugötu. «Við erum með þrjú herbergi í kjallaranum, þau nýtast mjög vel fyrir gjörninga af ýmsu tagi og innsetningar, síður málverk,» segir Joris, en frekar lágt er til lofts og dagsbirtan af skornum skammti, þannig að málverk njóta sín ekki sem skyldi í rýminu, sem upphaflega var vörugeymsla. 
Upphaflega hófu þau rekstur gallerísins, því þeim fannst frekar dauft yfir myndlistinni í bænum á þeim tíma. «Eins vildum við gefa ungum listamönnum tækifæri, fólki sem er að reyna nýjar leiðir og er að þróa eitthvað nýtt». Eldri listamenn og reyndari hafa einnig sýnt í Gallerí+ um tíðina. 
Joris segir að breyting hafi orðið á til batnaðar í þessum efnum á þeim áratug sem liðinn er frá opnun gallerísins, mun meiri kraftur sé í myndlistinni á Akureyri nú en þá. 
Hlynur Hallsson var bæjarlistamaður á Akureyri á liðnu ári, 2005, og er þetta þriðja sýningin af fjórum sem hann setur upp í bænum sem þakklætisvott fyrir útnefninguna. Þá síðustu í röðinni opnar hann að hálfum mánuði liðnum í Jónas Viðar Gallerí í Kaupvangsstræti; Myndir - Bilder - Pictures. 
Á sýningu Hlyns nú eru fjögur verk. Hann endurgerir verkið «Útvörp», sem var á opnunarsýningunni í Gallerí+ ári 1996. Þá voru útvarpstækin fjögur, stillt á þær fjórar rásir sem náðust á Akureyri á þeim tíma. Nú hefur fjöldi stöðva sem næst nyrðra tvöfaldast, eru átta og verða tækin jafnmörg. «Þetta verður svona hljóðkaos,» segir Hlynur. 
Þá er á sýningunni þátttökuverk svonefnt með spreyjuðum texta. «Fólk getur farið eftir textanum, en hann snýst um að það er vinsamlegast beðið um að snúa sér upp í horn, í eins konar skammarkrók. Og standa þar uns einhver úr hópi gestanna er til í að leysa viðkomandi af hólmi.» 
Eins verður Hlynur með myndband og skissur á afmælissýningunni. Myndbandið heitir Atkvæðagreiðsla og er splunkunýtt. «Þetta er atkvæðagreiðsla í þinginu,» segir hann en Hlynur hefur undanfarnar vikur setið á Alþingi í forföllum Steingríms J. Sigfússonar. «Það hentar mjög vel að vera á þingi og starfa sem listamaður, þetta er ótrúlega svipað, en auðvitað líka að mörgu leyti tveir ólíkir heimar,» segir Hlynur. Hann sagðist hafa fengið mikinn innblástur á þingi. «Allt sem ég geri í myndlist tengist því sem ég geri í daglegu lífi». 
Loks má nefna að Hlynur sýnir skissur á sýningunni, þá nýjustu vann hann á fimmtudag og þá er stór textaljósmynd einnig á sýningunni. 
Sýningin í Gallerí+ verður opnuð kl. 16 og einnig sýning Ásdísar í Gallerí BOX. Sú sýning stendur til 11. mars næstkomandi og er opin á fimmtudögum og laugardögum frá kl. 14 til 17. 
«Við fyrstu sýn dettur áhorfandanum í hug að Ásdís Spanó hafi haft gufuhveri að fyrirmyndum við gerð málverka sinna, orku þeirra og þann samruna jarðar, vatns og lofts sem þar á sér stað. En þegar betur er að gáð kemur annað í ljós, hér er það ekki landslag sem er fyrirmynd heldur er það málverkið sjálft sem er virkjað, orka þess og möguleikar nýttir til hins ýtrasta til að skapa myndir sem búa yfir sprengikrafti náttúrunnar og óræðni himinsins og einnig jarðtengingu listakonu sem vinnur verk sín í tengslum við sitt innra sjálf og samtímann,» segir í tilkynningu um sýninguna. Einnig að áhorfandinn hafi frelsi til að sjá það sem hann vilji í verkum Ásdísar, birtingarmyndir gufuhvera, loftmyndir af margbreytilegum jarðvegi, flæði óhlutbundinna litaflata, jafnvel skrímsli og ófreskjur aftan úr forneskju, gínandi loftanda. «Ásdís virkjar krafta málverksins til að skapa verk sem lifa sjálfstæðu lífi, opin og óræð. Þetta eru ekki eftirmyndir af náttúrunni heldur hliðstæður hennar, fegurð þeirra er fegurð náttúrunnar.»
