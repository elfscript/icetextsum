TVÖ svissnesk félög, Zürich og Stans, hafa sýnt áhuga á að fá Björgvin Pál Gústavsson, handknattleiksmarkvörðinn efnilega úr HK, í sínar raðir fyrir næsta tímabil. Björgvin Páll sagði við Morgunblaðið í gær að félögin hefðu verið í sambandi við þýskan umboðsmann sinn og hann biði eftir frekari fréttum en einhver þýsk lið væru jafnvel inni í myndinni líka.
«Annars er ég rólegur yfir þessu því ég hafði sett stefnuna á að komast út á næsta ári, 2006. Ég er hinsvegar tilbúinn til að skoða það vel ef eitthvað skemmtilegt kemur upp í vor og sumar. Að öðrum kosti held ég mínu striki og spila áfram með HK næsta vetur, ég mun ekki spila með öðru íslensku liði,» sagði Björgvin Páll og vísaði á bug sögusögnum um að hann myndi yfirgefa Kópavogsfélagið fyrir næsta tímabil og leika með öðru liði hér á landi. 
Björgvin Páll verður tvítugur síðar í þessum mánuði en hann hefur þegar leikið 11 A-landsleiki og var í unglingalandsliðinu sem varð Evrópumeistari fyrir tveimur árum.
