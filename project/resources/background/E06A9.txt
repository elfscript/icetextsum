Eftir Guðmund Sverri Þór sverrirth@mbl.is MARKAÐSVIRÐI fyrirtækja sem skráð eru í Úrvalsvísitölu Kauphallar Íslands hefur hækkað í verði um 407 milljarða kr. frá áramótum. Þannig má sem dæmi nefna Úrvalsvísitölu aðallista sem hefur hækkað um 25,13% á þeim eina og hálfa mánuði sem liðinn er síðan árið 2006 heilsaði. Þetta kemur ef til vill á óvart í ljósi þess hversu mikil hækkunin var á síðasta ári en ekkert lát virðist ætla að verða á.
Það félag sem hefur hækkað mest er FL Group en gengi þess hefur hækkað um 44%, var 19,1 króna/hlut um áramót en við lokun markaðar í gær var gengi félagsins 27,5 krónur/hlut. Gengi bréfa félagsins hefur tekið kipp síðustu daga eftir að tilkynnt var að til stæði að skrá Icelandair Group, helsta dótturfélag FL Group, í Kauphöll Íslands. Það er sennilega engum blöðum um það að fletta að FL Group hefur leitt hækkun síðustu daga en það sem af er vikunni hefur gengið hækkað um nær 11%. Markaðsvirði FL Group við lokun í gær var um 168,9 milljarðar króna og hefur það aukist um 51,5 milljarða síðan um áramót. 
Í upphafi árs hækkaði Úrvalsvísitalan mikið og töldu menn að það mætti tengja við orðróm um sölu á hlut Straums-Burðaráss Fjárfestingarbanka í Íslandsbanka. Þegar sú sala gekk um garð hefði mátt búast við að aðeins lægði en það hefur ekki gengið eftir. Það er þó áberandi að það eru nánast eingöngu fjármála- og fjárfestingarfyrirtæki sem hafa hækkað að einhverju ráði. 
Fyrir utan FL Group má nefna Kaupþing banka og Straum-Burðarás en gengi bréfa beggja félaga hefur hækkað um 34%. Íslandsbanki hefur hækkað um 31% en Landsbanki hefur hækkað minnst fjármálafyrirtækjanna, um 23%, en bankinn hækkaði mest allra félaga á síðasta ári. Að fjármálafyrirtækjunum og FL Group undanskildum er það einungis Actavis sem hefur hækkað um meira en 10% það sem af er árinu. Ef litið er til allra félaga í Úrvalsvísitölunni hefur markaðsvirði þeirra hækkað um 407 milljarða kr. 
Hvað veldur?
Það er eðlilegt að menn spyrji sig hvað veldur slíkum hækkunum og ljóst er að enginn getur svarað því með fullri vissu. Þó má tína til nokkur atriði sem standa upp úr. 
Víst má telja að áðurnefnd atriði, þ.e. orðrómur um Íslandsbankahlutinn og fyrirhuguð skráning Icelandair, hafa haft mjög jákvæð áhrif á verð. Ennfremur má nefna að bankarnir hafa verið að skila uppgjörum á síðustu vikum og hefur hvert metið á fætur öðru verið slegið. Ekki skal síðan vanmeta þátt hinnar miklu þenslu í þjóðfélaginu sem gjarnan skilar sér inn í eignaverð.
