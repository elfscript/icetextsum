Eftir Silju Björk Huldudóttur silja@mbl.is «MÉR ER það ljóst að í umræðu undanfarinna daga hafa menn sérstaklega verið áhugasamir um það að vita hver eign mín væri í fyrirtækinu Skinney-Þinganes hf. sem starfandi er á Hornafirði,» segir Halldór Ásgrímsson forsætisráðherra. «Faðir minn var einn af stofnendum fyrirtækisins Skinney hf. og nú eftir lát móður minnar á síðasta ári hefur verið gengið frá uppgjöri á dánarbúi þeirra og að því loknu þá er minn hlutur í þessu fyrirtæki 2,33% af heildarhlutafé,» segir Halldór, en það samsvarar 15.180.000 kr. á nafnvirði.
Að sögn Halldórs hefur þingflokkur Framsóknarflokksins ákveðið að setja sér reglur um og ráðast í það að birta opinberlega upplýsingar um fjárhag og eignir og eftir atvikum eignarhlut þingmannanna í atvinnurekstri, þóknun fyrir önnur launuð störf, og aðild að hagsmunasamtökum og upplýsingar um gjafir, hlunnindi og boðsferðir. Hefur þingflokkurinn óskað eftir því við forsætisnefnd að hún setji slíkar reglur og jafnframt ákveðið að eiga frumkvæðið að því að setja sér slíkar reglur. 
Spurður hvort hann telji almennt heppilegt að þingmenn eigi í fyrirtækjum svarar Halldór því játandi. «Ég tel það bara mjög gott að þingmenn ráðstafi sínum sparnaði í hlutafé eins og aðrir borgarar þessa lands. Ég tel það mjög mikilvægt að sem flestir byggi upp sparnað og það er af hinu góða ef menn ráðstafa því í áhættufé í atvinnulífinu. En í flestum tilvikum er það sem þingmenn eiga í fyrirtækjum sáralítið.» Aðspurður hvort hlutafjáreign þingmanna geti ekki skapað ákveðna hagsmunaárekstra segir Halldór afar skýrar reglur gildi um hvenær ráðherra eigi að víkja sæti í slíkum tilvikum. «Samkvæmt 37. gr. stjórnsýslulaganna ber ráðherra að víkja sæti ef til úrlausnar koma mál sem varða fyrirtæki þar sem ráðherra eða venslamenn hans eiga sérstakra og verulegra hagsmuna að gæta,» segir Halldór og bendir á að það komi reglulega fyrir að ráðherra víki sæti í málum þar sem einhverjir hagsmunaárekstrar eigi sér stað.
