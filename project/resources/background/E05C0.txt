DAVID Moyes, knattspyrnustjóri Everton, segir að Liverpool eigi að fá tækifæri til að spila í Meistaradeild Evrópu í knattspyrnu á næstu leiktíð fari svo að liðið leggi AC Milan í úrslitaleik meistaradeildarinnar í Istanbul hinn 25. þessa mánaðar. Everton hafði betur í baráttunni við granna sína í Liverpool um fjórða sætið í úrvalsdeildinni og þar með kemst Everton í Meistaradeildina á næstu leiktíð á kostnað Liverpool.
Eftir settum reglum
Enska knattspyrnusambandið hefur tekið af allan vafa og hefur tilkynnt að farið verður eftir settum reglum. Fjórða sætið í deildinni gefur farseðilinn í Meistaradeildina en sögusagnir voru í gangi fyrir helgina um að hugsanlega fengi Everton ekki keppnisréttinn ef Liverpool yrði Evrópumeistari. 
«Ég óttaðist aldrei að þessu yrði breytt en hins vegar finnst mér að lið sem vinnur Meistaradeildina eigi rétt á að verja titil sinn ef það nær ekki að vinna sér keppnisréttinn í deildarkeppninni. Ég vona að Liverpool vinni Meistaradeildina en það neitar því enginn að Everton er besta liðið í borginni á þessu tímabili,» segir Moyes. 
Margir vilja meina að Moyes sé knattspyrnustjóri ársins en strákarnir hans hafa tryggt sér fjórða sætið þrátt fyrir að hafa misst leikmenn á borð við Wayne Rooney og Thomas Gravesen.
