AUKAKÍLÓIN hrannast hraðar upp hjá þeim ríku en þeim fáttæku, samkvæmt nýrri bandarískri offiturannsókn sem greint er frá á fréttavef BBC . Í rannsókninni voru tekjur bornar saman við mittismál. Þykja niðurstöðurnar koma á óvart, en almennt hefur offita verið talin vandamál meðal þeirra tekjulægri, fremur en hjá þeim sem hærri hafa tekjurnar, þar sem hollustufæði er dýrt og ekki alltaf á færi þeirra tekjulágu. En samkvæmt rannsókninni er offita vaxandi vandamál meðal þeirra sem þéna meira en 60 þúsund dollara, nærri 4 milljónir króna, á ári. Kemur fram að á fyrri hluta 8. áratugar síðustu aldar áttu 22,5% af þeim Bandaríkjamönnum, sem fengu minna en 35 þúsund dollara í árslaun, við offituvandamál að stríða en árið 2002 var þetta hlutfall 32,5%. Aftur á móti voru aðeins 9,7% þeirra sem höfðu meira en 60 þúsund dollara í árslaun á fyrri hluta 8. áratugarins of feitir en árið 2002 var þetta hlutfall komið upp í 26,8%. 
Í niðurstöðum rannsóknarinnar er skýringa leitað í því að þeir sem hafa nægt fé milli handa borða meira og oftar á veitingastöðum, auk þess sem þeir fara frekar á milli staða í bíl. Langur vinnudagur hinna tekjuhærri er einnig talinn geta valdið auknu mittismáli þeirra.
