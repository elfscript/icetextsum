SAMTÖK atvinnulífsins fagna hugmyndum um breytingar á skipulagi samkeppnisyfirvalda í umsögn til Alþingis um frumvarp til samkeppnislaga. Samtökin telja það hins vegar áhyggjuefni að samkeppnislögin skuli ekki hafa verið endurskoðuð í heild með tilliti til þarfa fyrir ný úrræði í íslenskum samkeppnisrétti. Ari Edwald, framkvæmdastjóri SA, segir samtökin m.a. gera ákveðnar athugasemdir varðandi ákvæði sem varða uppbrot fyrirtækja, en þar sé um mjög afgerandi úrræði að ræða, sem sé vandmeðfarið.
Húsleit og um morðrannsókn
Í umsögn samtakanna kemur fram að þau telja tímabært að tekið sé til endurskoðunar «hvort virkilega eigi sömu sjónarmið við um húsleit í samkeppnismálum og um morðrannsóknir eða fíkniefnaleit.» 
Samtökin gera m.a. athugasemdir við heimildir Samkeppniseftirlits til skipulagsbreytinga skv. 16. gr., einkanlega að því er varðar heimild til uppskiptingar fyrirtækja. Gera verði þær kröfur að gerð sé ítarleg úttekt á mögulegum áhrifum á íslenskt viðskiptaumhverfi áður en úrræði sem þetta verði tekið upp í íslenskan rétt. 
Því er vísað á bug að þörf sé á að innleiða slíkt úrræði vegna nýrrar skipunar að EES-rétti. «Svo er ekki, allra síst hvað varðar brot á íslenskum samkeppnisreglum sem aðeins hafa áhrif á íslenskum markaði. Engin íslensk einkafyrirtæki hafa ítrekað farið í bága við samkeppnislög og ýtrustu og áhrifamestu úrræðum samkeppnisyfirvalda, sektunum, hefur aðeins verið beitt í örfáum tilfellum, enda úrræðaskortur aldrei verið talinn standa íslenskum samkeppnisyfirvöldum fyrir þrifum,» segir m.a. í umsögn SA.
