BAM er meiriháttar listamiðstöð sem staðsett er í Brooklyn í New York og er sannkölluð listamekka borgarinnar sem keppir að því að færa borgarbúum margt af því markverðasta sem er að gerast í hinum alþjóðlega listaheimi. Og nú er komið að vorveislu BAM en frá og með miðjum febrúar hefst ný sýningaröð. Viðburðalistinn er glæsilegur að vanda og áhugasömum bent á að tryggja sér miða með góðum fyrirvara því um takmarkaðan sýningarfjölda er að ræða á viðburðunum og ávallt færri sem komast að en vilja, nálgast má miða á vefsíðunni www.bam.org.
Það er Henrik Ibsen sem fangar athyglina hjá BAM að þessu sinni enda vel við hæfi að minnast verka hans á 100 ára dánarafmæli skáldsins. Tvö af meiriháttar verkum skáldsins, Hedda Gabler og Pétur Gautur , verða tekin til sýninga. Hedda Gabler ríður á vaðið og er hér í uppsetningu Robin Nevin frá Sydney Theatre Company með enga aðra en stórleikkonuna Cate Blanchett í fararbroddi sem hér birtist í hlutverki hinnar ofdekruðu og drottnunargjörnu hefðarkonu Heddu Gabler sem er án efa ein stórbrotnasta leikpersóna Ibsen. Þetta myrka og sálræna meistaraverk Ibsen er margslungið sjónarspil sem margar af þekktustu leikkonum heims hafa tekist á við síðan verkið var frumsýnt í Noregi 1890. 
Leikritið segir af heimkomu Heddu og eiginmanns hennar eftir sex mánaða brúðkaupsferð. Hedda berst við þau lamandi leiðindi að vera gift manni sem fer í taugarnar á henni og þráin eftir frelsi undan eiginmanninum ásamt óttanum að vera barnshafandi leiðir Heddu út í þann vafasama leik að ráðskast og drottna yfir þeim sem verða á vegi hennar. Með aðstoð vinar og vitorðsmanns síns, dómarans Brack, setur Hedda af stað röð atburða sem endanlega fara úr böndunum og leiða til hennar eigin sorglegu endaloka. 
Í dómum um sýninguna frá The Australian segir m.a.: «Blanchett reikar um sviðið á stórkostlegan hátt ýmist full af kraftmiklum óróleika eða af hjálparvana magnleysi.» 
Hér er kjörið tækifæri til að sjá eitt af magnaðri stofudrömum Ibsen í meðförum einnar virtustu leikkonu heimsins í dag sem borðleggjandi er að margir vilja ekki missa af. Sýningin verður á fjölunum frá 28. febrúar til 26. mars. 
Robert Wilson og Pétur Gautur
Í kjölfar Heddu mætir svo önnur höfuðpersóna Ibsen, Pétur Gautur . Sá hinn sami og þekkist fleiri persónueiginleika en hýði lauksins. Sýningunni er leikstýrt af einum alþekktasta og virtasta leikstjóra heims, Robert Wilson, sem mætir hér með uppfærslu sína á Pétri Gaut sem er unnin í samstarfi við norska Þjóðleikhúsið í Osló og verður til sýnis á fjölunum frá 11. til 16. apríl. 
Hér má búast við heilmiklu sjónarspili frá Wilson sem þekktur er fyrir sterk sjónræn höfundareinkenni á sviðsetningum sínum. 
Hjá hinum hræsnisfulla bóndasyni Pétri Gaut, hírist hið raunverulega sjálf kannski í ástarglettni, reglulegu brotthvarfi og þjófnaði. Í umfjöllun frá BAM segir að í þessari uppfærslu nái leikstjórinn með einstakri færni að draga fram glettnina, tregann og hina töfrandi fegurð sem liggur í verkinu í tímalausri sýn sinni á dyggðir og lesti mannsins. 
Wilson teygir hið eiginlega leiksvið langt út fyrir mörk sín þar sem leikpersónurnar standa með annan fótinn í núinu og hinn í iðu hins ómeðvitaða heims. Pétur Gautur er hér túlkaður sem staðföst nútíma andhetja en sagan af Gautnum er rakin aftur til norskra þjóðsagna. Hér birtist Pétur Gautur á öllum æviskeiðum sínum; ungur, gamall og miðaldra og alltaf jafn óþægilega kunnuglegur og heillandi þrátt fyrir sitt barnslega hrekkleysi, sína miskunnarlausu stjórnsemi og ófyrirleitnu tækifærisstefnu sem einkennir þessa óviðjafnanlegu persónu Ibsen. 
Sir Peter Hall og Oscar Wilde
Frá Konunglega leikhúsinu í Bath á Englandi kemur svo Sir Peter Hall með nýja sviðsetningu á The Importance of being Earnest eftir Oscar Wilde. Sýningin stendur yfir í tæpan mánuð eða frá 18. apríl til 14. maí. Sir Peter Hall var einnig gestur BAM fyrir um ári og þá með uppfærslu sína á Sem yður þóknast eða As you like it eftir Shakespeare þar sem dóttir hans fór með hlutverk Rósalindu. Hér er það hins vegar leikkonan og leikhöfundurinn Lynn Redgrave sem leikur hina yfirþyrmandi, kyndugu og orðheppnu Lady Bracknell sem staðráðin er í að finna viðeigandi mannsefni handa dóttur sinni Gwendolen og með kænsku og oflátungslegum yfirlýsingum knýr áfram sögufléttu sem er frábærlega margslungin og hugvitsamleg. 
Dansleikhús Williams Forsythe
Kammer / Kammer er heitið á dansleikhúsverki eftir einn markverðasta danshöfund samtíðarinnar, William Forsythe. Verkið byggist á tveim hliðstæðum ástarsögum sem unnar eru uppúr ritverkum eftir Douglas A. Martin og verðlaunaskáldið Anne Carson sem hér eru fléttaðar saman og leystar upp á undraverðan hátt. Forsyth var stjórnandi Ballet Frankfurt í 20 ár og sópaði að sér lofi gagnrýnenda og áhorfenda og fjöldanum af verðlaunum á tímabilinu og er metinn sem einn helsti brautryðjandi listdansheimsins í að uppfæra ballettformið og skapa úr því eitt kraftmesta listform 21. aldarinnar. Eftir afnám Ballet Frankfurt stofnaði hann sinn eigin dansflokk sem heitir í höfuðið á dansskáldinu sjálfu eða The Forsyth Company og er hér mætt til leiks með nýtt verk. Verkið er kvikmynd sem tekin er upp á sviðinu í beinni útsendingu og varpað á víðóma skermi sem komið er fyrir í leikhúsinu. Á meðan dansararnir dansa á sviðinu sjá áhorfendur þeim bregða fyrir í gegnum mjóar rifur sem myndast á milli skilrúma sem færast til og frá á sviðinu. Sýningin byggir upp náin og nánast forboðin tengsl við áhorfandann með því að setja hann í sæti gluggagægis þar sem samband milli þess tælandi nálæga og hins ófáanlega og fjarlæga er ofið saman á hárfínan hátt. 
Þetta ku vera stórgóð sýning sem fengið hefur glimrandi dóma. The Guardian segir t.a.m.: «Þetta er dansleikhús í sínu besta formi, dularfullt og opinskátt. Forsyth hefur toppað sjálfan sig.» Sýningin verður á fjölunum 2. til 6. maí. 
Herkúles Händels
Þessa dagana eru sýningar á óperu Händels, Herkúles , í leikstjórn Luc Bondy og í hljómsveitarstjórn William Christie. Sýningin var einn af hápunktum Aix-en Provence-hátíðarinnar árið 2004. Líberettóið fjallar um tvær konur í lífi Herkúlesar. Önnur er fórnarlamb óbeislaðra ástríðna og hin verður arfþegi við dauða hans. Þrátt fyrir það að vera sterkasti maður heims gat Herkúles ekki flúið heift öfundsjúkrar eiginkonu sinnar, Dejanira, sem vegna daðurs Herkúlesar við Iole prinsessu sendi honum eitraða skikkju í hefndarskyni. Skikkjan varð honum að aldurtila, Dejanira týndi vitinu en Iole hélt velli og um síðir deildi hún stjórntaumum landsins með syni Herkúlesar. 
Hér þykir Bondy fara fínan veg í samstillingu á fornum uppruna sögunnar og nútímalegri uppfærslu. Sviðið er alþakið sandi og vekur upp andrúm forngríska hringleikhússins. Það er að öðru leyti bert utan risavaxinnar styttu af Herkúlesi sem búið er að búta í sundur. Þrjátíu og tveggja manna kór, íklæddur nútíma klæðnaði, leikur hér bæði hinn hefðbundna kór og mannmergð ásamt söngvurum sem miðla vel tótemískum uppruna leikpersóna sinna. 
Afmæli Mark Morris Dance Group
Mark Morris Dance Group fagnar 25 ára starfsafmæli í BAM í marsmánuði þar sem boðið verður upp á þrjár mismunandi verkefnaskrár í Bam Howard Gilman Opera eða A, B og C sem sýna röð verka hans allt frá árinu 1981 til dagsins í dag. Það sem einkennir danskompaníið hvað mest er margrómuð tónlistargáfa Marc Morris sem heillað hefur áhorfendur sína með einstöku listfengi. Hann speglar margbrotna og fágaða danssköpun við tónlist sem hefur fært honum sess sem einn mest metni danshöfundur samtímans. Á verkefnaskránni er að finna ýmsar tegundir verka hans svo sem stórverk fyrir dans og óperu, persónuleg stúdíóverk, röð kvikmynda sem valin er af listamanninum þar sem á undan fara stuttmyndir af honum og vinnu hans með kompaníinu, og lifandi tónlist sem kynnt verður af honum í Bam Café, veitingastað og smærri viðburðastað sem rekinn er í tengslum við BAM. Í verkefnaskrá A er að finna verkið V sem er óður til hins himneska og hins dauðlega, hina vinsælu sýningu Grand Duo ásamt hetjuverkinu Gloriu sem New York Times sagði í dómum sínum að «afhjúpaði trúarlegt algleymi tónlistar Vivaldi». Á verkefnaskrá B-raðar ættu aðdáendur dans- og óperulistar að finna nokkuð við sitt hæfi en þar verður hin djarfmannlega uppfærsla Morris á Dido og Aeneas ásamt túlkun hans á Four Saints in Three Acts eftir Gertrude Stein og Virgil Thomsson sýnd. 
Á C-listanum eru svo tvær nýjar New York-frumsýningar á hinu torskilda dansverki Cargo sem samið er við tónverk Darius Milaud La Creation du Monde og Candleflowerdance við Næturljóð í A eftir Stravinsky. Þarna verður líka hægt að sjá hið snjalla og áhrifaríka Going Away Party sem flutt verður ásamt lifandi danshljómsveit og hinum íburðarlausu og áköfu All Fours. 
Matteusarpassían um páskana
Í páskavikunni, eða 8. til 15. apríl, verður Matteusarpassían eftir Bach svo flutt í hljómsveitarstjórn tónlistarsnillingsins Sir Jonathan Miller. 
Miller er löngu þekktur fyrir ferska endurskoðun sína á klassískum tónverkum og nýtur virðingar sem einn merkasti hugsuður samtímans í uppfærslum sínum á óperutónlist. Þetta er í þriðja sinnið sem þessi óviðjafnanlega uppfærsla er tekin til sýninga hjá BAM en þær tvær fyrri seldust upp á augabragði. Þessi seinasta og mikilfenglegasta passía Bachs sem iðulega er flutt á hefðbundinn hátt og oft í mótsögn við hið átakanlega óratóríó er hér mætt á sviðið í einkar hversdagslegum búningi. Flytjendur, bæði hljómsveit og einsöngvarar, eru samankomnir á afar óformlegan hátt í hversdagsfötum sem valin eru eftir hvers manns nefi sem undirstrikar tilgerðarleysi við flutning á jafn tilfinningalega stórbrotnu trúarverki og hér um ræðir. 
Höfundur er leikkona, búsett í New York.
