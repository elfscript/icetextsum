Eftir Rúnar Pálmason runarp@mbl.is HLUTAFÉÐ í Mosaic Fashions sem boðið verður til sölu hér á landi jafngildir um 13% hlut í félaginu. Boðið verður hlutafé fyrir 4,8 milljarða, þar af verður fagfjárfestum boðið að kaupa 3,6 milljarða en almenningi 1,2 milljarða. Verðið til almennings ræðst af niðurstöðu útboðsins til fagfjárfesta, samkvæmt upplýsingum frá Kaupþingi banka sem er ráðgjafi félagsins við söluna og fyrirhugaða skráningu í Kauphöll Íslands. 
Stærstu hluthafar félagsins eru Baugur Group, Kaupþing banki og lykilstjórnendur í félaginu og stofnendur Karen Millen, þau Kevin Stanford og Karen Millen. Þessir aðilar hyggjast ekki selja hluti sína heldur verða eingöngu seldir nýir hlutir við fyrirhugað hlutafjárútboð. Í kjölfar hlutafjársölunnar er stefnt að sölu skuldabréfa fyrir 6 milljarða. 
Mosaic Fashions varð til við sameiningu Oasis Store og Karen Millen í fyrra en auk þess rekur félagið verslanirnar Coast og Whistles. Þessi vörumerki eru, samkvæmt upplýsingum frá félaginu, meðal þeirra þekktustu á sviði hátískukvenfatnaðar í Bretlandi og hafa sterka stöðu hjá aldurshópnum 18-45 ára. 
Þrjár verslanir á Íslandi
Upphaf félagsins má annars vegar rekja til ársins 1981 þegar fyrsta Karen Millen-búðin var opnuð og hins vegar til ársins 1991 þegar Oasis var sett á laggirnar. Verslanir félagsins eru nú alls um 600, flestar í Bretlandi og á Írlandi en einnig rekur félagið verslanir á meginlandi Evrópu, í Mið-Austurlöndum, Bandaríkjunum og Kína. Hér á landi rekur félagið þrjár verslanir og nokkrar verslanir eru á Norðurlöndunum. Helsti markaður félagsins er eftir sem áður breski kvenfatamarkaðurinn og í tilkynningu félagsins er sá markaður talinn velta um 1.900 til 2.000 milljörðum íslenskra króna á ári. Markaðurinn hafi að jafnaði stækkað um 4,7% á ári á árunum 1999-2004. Hlutdeild Mosaic af þeim markaði sé um 2% og framtíðarhorfur félagsins eru sagðar góðar. 
Í tilkynningu frá félaginu segir að reksturinn hafi gengið mjög vel undanfarin ár. Innri vöxtur hafi verið 13% á ári að jafnaði síðustu þrjú ár og á sama tímabili hafi hagnaður fyrir afskriftir og fjármagnskostnað (EBIDTA) aukist um 27% á ári. Veltan á síðasta ári hafi verið rúmir 43 milljarðar króna og hagnaður fyrir afskriftir og fjármagnskostnað 6,3 milljarðar. Eftir að tekið hefur verið tillit til afskrifta og fjármagnskostnaðar nam hagnaðurinn um 2,5 milljörðum króna, samkvæmt upplýsingum frá Kaupþingi. 
Til að fjármagna kaupin á Karen Millen í fyrra þurfti félagið að taka lán. Með hlutafjáraukningunni er ætlunin að endurskipuleggja fjármál fyrirtækisins, grynnka á skuldum en jafnframt afla fjár til frekari uppbyggingar, jafnt í Bretlandi og á Írlandi sem og á alþjóðlegum mörkuðum. Að sögn Örvars Kærnested, framkvæmdastjóra fyrirtækjaráðgjafar Kaupþings, verða skuldir félagsins á bilinu 17,5-18 milljarðar að lokinni hlutafjársölunni og skuldabréfanna sem teljist ekki mikið miðað við stærð félagsins og afkomu þess. 
Lítið á Bretlandi en stórt á Íslandi
DEREK Lovelock, forstjóri Mosaic, sagði í samtali við Morgunblaðið að sjálfsagt hefði stjórnendum fyrirtækisins ekki dottið í hug að skrá fyrirtækið í Kauphöllinni á Íslandi nema vegna þess að Jón Ásgeir Jóhannesson, forstjóri Baugs, stakk upp á því. «Eftir að hann nefndi þessa hugmynd skoðuðum við málið, leituðum ráðgjafar, heyrðum álit nokkurra aðila í Bretlandi og tókum síðan ákvörðunina. Hefði hann ekki minnst á þetta þá hefði okkur ekki endilega dottið þetta í hug,» sagði hann.
Lovelock sagði að kostir þess að skrá fyrirtækið á Íslandi tengdust einkum stærð fyrirtækisins sem væri fremur lítið á breskan mælikvarða. Með skráningu á Íslandi yrði það á hinn bóginn eitt stærsta fyrirtækið á hlutabréfamarkaði hér á landi en slíkt hefði ýmsa kosti í för með sér, m.a. mundi væntanlega reynast auðveldara að afla frekari hlutafjár ef ákvörðun um slíkt yrði tekin. Þá væri upphæðin sem ætlunin væri að afla með sölu hlutafjár, 4,8 milljarðar króna, fremur lág og í Bretlandi hefði það almennt verið talið erfiðleikum bundið að afla hlutafjár fyrir svo lága upphæð. 
Aðspurður sagði Lovelock að alltaf hefði staðið til að skrá félagið á hlutabréfamarkað. Eftir kaup fyrirtækisins á Karen Millen og Whistles í fyrra hefði fyrirtækið setið uppi með tiltölulega dýr lán og eftir að hafist var handa við að endurskipuleggja fyrirtækið hefði orðið ljóst að einnig var þörf á fjárhagslegri endurskipulagningu. Með því fé sem fengist með hlutafjárútboðinu yrði hægt að losa fyrirtækið við dýr lán og jafnframt safna fé til frekari uppbyggingar. Tímasetningin væri góð fyrir fyrirtækið en einnig væri eftir talsverðu að slægjast fyrir fjárfesta því að þó svo að ár væri liðið frá kaupunum á Karen Millen og Whistles ætti hagnaður af sameiningunni, og hagræðingu sem fylgdi í kjölfarið, enn eftir að skila sér í rekstri fyrirtækisins. Þá gengi reksturinn afar vel hjá öllum keðjunum og stefnt væri að því að opna enn fleiri búðir. Oasis ræki t.a.m. 34 búðir í Kína, í samvinnu við kínverskan aðila, og væri stefnt að því að þær yrðu 70 í sumarlok. Þá hefði nýlega verið opnuð Karen Millen búð í Madríd og Moskvu og stefnt væri að því að opna fljótlega búð skammt frá New York. 
Lovelock kom til landsins í gærkvöldi, eftir talsverðar tafir á Heathrow vegna skordýraeitursleka í flugvél Icelandair, og hyggst eiga fundi með ráðgjöfum og hugsanlegum fjárfestum. 
Mosaic spennandi og ört vaxandi félag
JÓN Ásgeir Jóhannesson, forstjóri Baugs, sagði í samtali við Morgunblaðið í gær, að til að byrja með yrði Mosaic Fashions einvörðungu skráð í Kauphöll Íslands. «Það er seinni tíma mál að skrá félagið einnig í Kauphöllinni í London. Við teljum að félagið sé enn ekki nógu stórt til þess að fara á markað í Bretlandi. Okkar reynsla er sú, að fyrirtæki þurfi að vera með veltu upp á um það bil einn milljarð punda, til þess að ná einhverjum sýnileika á markaðnum,» sagði Jón Ásgeir.
«Það er hluti af endurfjármögnun félagsins, að skrá það á markaði. Við teljum að félagið eigi góða möguleika á að spjara sig á íslenska hlutabréfamarkaðnum. Þetta er spennandi og ört vaxandi félag, með fjögur mjög góð vörumerki og mun því væntanlega vekja athygli íslenskra fjárfesta,» sagði Jón Ásgeir. 
Baugur Group á, að sögn Jóns Ásgeirs, 43% í Mosaic Fashions, stjórnendur félagsins eiga um 20%, Kaupþing banki á 11%. 26% hlutarins eru síðan í dreifðri eign og stofnendur Karen Millen, þau Kevin Stanford og Karen Millen, eru stærstu eigendurnir í þeim hópi. 
«Baugur Group ætlar sér að vera áfram kjölfestufjárfestir þessa félags, á því verður engin breyting,» sagði Jón Ásgeir, og bætti við að hlutafjáraukningin hér á landi færi öll til íslenskra fagfjárfesta og almennings, ekki núverandi eigenda. Það væri hlutafjáraukning upp á um 12%. 
Jón Ásgeir kvaðst bjartsýnn á að það tækist að safna þeim 4,8 milljörðum króna í nýju hlutafé hér á Íslandi, bæði meðal almennings og fagfjárfesta, eins og að er stefnt. 
Aðspurður hvenær hlutafjárútboðið yrði haldið sagði Jón Ásgeir að forsvarsmenn félagsins myndu þegar í næstu viku byrja að hitta fjárfesta. Almenningur kæmi til með að geta skráð sig fyrir hlutabréfum í Mosaic síðar í þessum mánuði.
