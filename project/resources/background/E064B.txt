Útvarpsstöðvar í Bandaríkjunum skiptast í tvo hópa, líkt og víða annars staðar. FM-stöðvar og AM-stöðvar. Á þeim síðarnefndu, spjallstöðvunum svokölluðu, er að finna allt milli himins og jarðar. Hér fær mannsandinn í öllum sínum fjölbreytileika að njóta sín, eða svo ályktar maður í fyrstu. Rökrætt er um málefni líðandi stundar á einni bylgjulengd en vandamál handanlífsins eru rædd á þeirri næstu. 
Í AM-útvarpsveröldinni er suma þekktustu ummælendur um bandarísk þjóðfélagsmál að finna, svo sem Rush Limbaugh og netblaðamanninn Matt Drudge, en sá síðarnefndi átti öðrum fremur heiðurinn af því að draga Móníku-málið fram í dagsljósið í forsetatíð Bills Clintons. Eftir stundarlangt flandur milli stöðvanna taka hins vegar tvær grímur að renna á hlustandann. Fjölbreytileikinn er kannski ekki jafn mikill og virtist í fyrstu. Kannski datt maður inn á bestu stöðvarnar strax í byrjun því frekara flakk leiðir mann niður sífellt annkannalegri rangala og hliðargötur, þar til áttir hafa tapast og hlustandinn er týndur inni í hugarórum þáttastjórnenda sem eru hver öðrum skrítnari. Sú hugsun læðist að manni að með nokkrum undanteknum sé AM-útvarpslandið einhvers konar sérhannað griðland fyrir furðufugla, tímaferðalanga frá sautjándu öld og byssueigendur; hingað er þeim fjölmiðlapersónuleikum sleppt á beit sem hvergi annars staðar eiga sér athvarf. En Rush, sem er eins konar guðfaðir þessarar málóðu hreyfingar, stendur reyndar skör hærra, hann er alltaf ágætur, gráglettinn fýsibelgur sem alltaf er fullur af lofti eða öðrum, ólöglegri efnum. Hann er eins manns Monty Python-flokkur sem á hverjum virkum degi sviðsetur súrrealíska maraþon-leikþætti í beinni. Úthaldið er ótrúlegt, og hugmyndaauðgin ekki síðri. 
Eftirhermurnar kunna hins vegar ekki að skemmta sér. Þær eru taugaveiklaðar, jarðbundnari og síhræddar. Af hverju eru þær hræddar? Jú, fyrir hönd hefðbundinna gilda og kristilegs siðferðis, en hvort tveggja er samkvæmt þeim á hröðu undanhaldi. Póstmódernískur stórborgarósómi breiðist líkt og sjúkdómur um þjóðarlíkamann. Samkynhneigðir í hernum, konur á tunglinu, blökkumaður í Hvíta húsinu, þróunarkenningaráróðurinn veður uppi: svona lítur hin dystópíska framtíð út í augum þeirra. Útvarpsmennirnir eru krossfarar nútímans og yfir skelkuðu höfði hlustenda veifa þeir án afláts grýlum á borð við homma, femínista, einstæðar mæður, New York-borg og Hillary Clinton. Hlé á heimsendatalinu væri á þessari stundu vel þegið. En fyrir útvarpshlustendur í Bandaríkjunum er hægara sagt en gert að breyta til. Nema maður vilji dilla sér á FM. Fróðir menn ætla að um fjörutíu þúsund klukkustundum af róttæku íhaldsspjalli sé útvarpað stranda á milli í hverri viku, meðan hinn pólitíski póllinn telur ekki nema tvö til þrjú þúsund klukkustundir. 
Þær stórfréttir áttu sér hins vegar nýverið stað í útvarpsmenningu Bandaríkjanna að metnaðarfullur valkostur við gjörningameistarann Rush og sporgöngumenn var settur á fót. Nýrri vinstri sinnaðri útvarpsstöð var hleypt af stokkunum. Nefnist hún Air America og þar er húmoristinn og rithöfundurinn Al Franken í fylkingarbrjósti. Franken hefur löngum verið þekktur sem háðskur penni og fyrrum stjarna í sjónvarpsþáttunum Saturday Night Live, en nýjasta bók hans, Lygar, og lygalauparnir sem þeim ljúga, varð tilefni bráðfyndinnar lögsóknar Fox-sjónvarpsstöðvarinnar á hendur höfundi. Air America-hópurinn hefur ákveðið að fylgja fordæmi Rush og hafa húmorinn í forgrunni, þótt pólitíkin sé öðruvísi. Af nýlegri heimildarmynd að dæma sem fjallar um fyrstu mánuði útvarpsstöðvarinnar, og nefnist Vinstra megin á viðtækinu, er allt í góðu standi nú um mundir þrátt fyrir erfiða fæðingu. Að mati andstæðinganna breiðist stöðin nú yfir þjóðarlíkamann, líkt og póstmódernískur sjúkdómur og er nú þegar búin að leggja undir sig ótal markaðssvæði. En barlómurinn er ekki minni á þeim bænum, og þaðan af síður til þess fallinn að aflétta áhyggjum hlustenda um að heimurinn sé við það að farast. Vinstri útvarpsandspyrnan hefur tekið upp sams konar talanda og óvinaliðið, og krefst það því iðulega stundarhlustunar að greina úr hvoru horninu hávaðinn berst. Þumalputtareglan er sú að snúist umræðan um siðferði er um hægrifautana að ræða, en sé rætt um efnahagsmál getur maður verið viss um að þar sé vinstrikórinn á ferð. Í fyrri flokknum er heimurinn að hrynja utan frá, Bandaríkin eru síðasta vígið, en í þeim síðari innan frá, þ.e. þau eru að hrynja yfir heiminn.
