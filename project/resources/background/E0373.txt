Milan Kundera sendi frá sér nýtt greinasafn, Tjaldið , 7. apríl síðastliðinn. Þar heldur hann m.a. fram þeirri skoðun sinni að hlutverk skáldsögunnar í nútímanum sé að leita þekkingar og spyrja spurninga með sínum sérstaka hætti sem ekki sé unnt að gera á annan hátt en í list skáldsögunnar. Hún sé öflugasta vopnið til að rista á þau tjöld blekkingarinnar sem við eða aðrir hengja upp og leiða athygli okkar frá því sem raunverulega skiptir máli í lífi okkar.
Hér finnur einn allra merkasti skáldsagnahöfundur samtímans hjá sér þörf fyrir að gera stundarhlé á skáldsagnaskrifum og býður okkur upp á hugleiðingar um list sína. Er það nema von? Á tímum þegar háskólaumræðan er orðin dauðhreinsuð og heimskuleg og bókmenntagagnrýnin hefur breyst í sölusnakk er erfitt að sjá hver annar ætti að geta gert það í hans stað... Milan Kundera býður okkur þarna upp á þriðja hlutann af «list skáldsögunnar»: hann fer yfir og dregur saman helstu viðfangsefni fyrri ritgerðabóka sinna, og dýpkar þau, bætir við þau, þróar þau áfram og opnar nýja sýn. Bókin er ekkert að þykjast vera meira en hugleiðingar skapandi manns sem vinnur út frá því sem hann skrifar sjálfur og útskýrir þannig fagurfræði sína, sérstaka afstöðu sína. En við lestur bókarinnar sér maður brátt að hún hefur mun víðari skírskotun. 
Hver er annars staðan í ríkjandi umræðu um skáldsöguna? Hún er sú að menn eru fastir í endurtekningu andspænis hver öðrum. Annars vegar er hugmynd um «þróun» sem til varð á tímum frönsku nýsögunnar og er nú að verða ansi úr sér gengin, en hún snýst um það að þessi list sé umfram allt tæknileg og hafi enga merkingu nema að hún taki einhvers konar framförum, eða hreinsist meira og meira, fjarlægist æ meira þá list sem stunduð var á 19. öld (hinn fræga «kóða» Balzacs). Hins vegar er einhvers konar endurreisn, einhvers konar endurinnleiðing þessa nítjándu aldar kóða sem snýst um þá hugmynd að þessari bókmenntategund fari hnignandi nú um stundir (þetta er grundvöllur afar íhaldssamra hugmynda manna eins og til dæmis Georges Steiner) og felur í sér að undir nafninu «skáldsaga», kemur út aragrúi af krónikkum í skáldsöguformi, játningum í skáldsöguformi, ritgerðum í skáldsagnaformi, bókum sem eru í rauninni ekkert annað en alger andstæða þeirrar listar sem til varð með Rabelais og Cervantes. 
Það áhugaverða við Kundera er einmitt að hann hefur sig yfir þessa samhverfu stöðu sem í rauninni hangir saman. Því hann lítur svo á að skáldsagan sé í senn, eins og öll list, staður formlegrar, nauðsynlegrar og stöðugrar uppfinningar, og staður uppgötvana sem ekki eru síður stöðugar: skáldsagan er ætluð til þess að kanna sumar hliðar raunveruleikans (eða mannlegrar reynslu) sem öll önnur kerfi túlkunar eða framsetningar (heimspekileg, trúarleg, félagsleg, sálfræðileg o.s.frv.) vanrækja - og ekki er hægt að fjalla um það með öðum hætti en með sérstökum leiðum skáldsögunnar. 
Í þessu er fólgin ákveðin meginhugmynd, nánast þráhyggja: skáldsagan er annað og meira en hver önnur bókmenntategund, hún er sérstök listgrein. Með öðrum orðum: allt frá því í fornöld hafa verið til «frásagnir í lausu máli», slíkt er verið að gefa út og því verður haldið áfram í tonnavís, en hefur lítið sem ekkert að gera með þá list sem varð til með Rabelais og Cervantes og hefur einmitt haldið áfram að nema listræn lönd allt til okkar tíma - í það minnsta hjá þeim minnihluta skáldsagnahöfunda sem líta ekki á þennan arf sem dauðan bókstaf (Kundera kann líka að senda kveðju til félaga sinna, svo sem Carlos Fuentes og Philip Roth); og er skilgreint með þessu hlutverki uppgötvana sem ekkert getur í rauninni komið í veg fyrir. 
Að líta á skáldsöguna sem listgrein, það þýðir vissulega að hún er hluti af sögunni, sinni eigin sögu (sem á hvorki að rugla saman við sögu sagnfræðinganna né sögu listanna); en líka að hún opnar samtímis heim þar sem Diderot talar við Sterne, þar sem Joyce og Kafka styðjast við Flaubert, þar sem Danilo Kis og Salman Rushdie endurreisa Rabelais, þar sem Fuentes og Goytisolo dusta dykið af þeirri kennslustund sem Rabelais veitti okkur. Á vissan hátt má jafna þessu við það sem André Malraux nefndi «ímyndaða safnið» varðandi myndlistina - en er þarna ekki eins upphafið og háspekilegt. 
Að líta á skáldsöguna sem listgrein, það þýðir líka að það er einungis hægt að meta mikla skáldsögu í heimssamhengi þessarar listar - öfugt við alla nesjamennsku, bæði «stórþjóðanna» (sem hafa tilhneigingu að vera sjálfum sér nógar og skeyta ekkert um það sem gerist utan eigin landamæra) og «smáþjóðanna» (sem kæfa listamennina sína of oft með því að smætta þá niður í þeirra eigin staðbundnu menningu, jafnvel svo að þeir sem þora að brjótast úr úr þessu eru taldir svikarar). Um þetta fjallar Kundera snilldarlega og sýnir fram á að menn botna ekkert í gildi Witold Gombrowicz ef þeir einskorða hann við pólska samhengið, ekkert í gildi Kafka ef hann er gerður að réttum og sléttum «rithöfundi frá Prag». En þar sýnir hann líka fram á að í landi eins og Frakklandi, einmitt vegna þess að Frakkar líta svo á að bókmenntirnar eru sjálfum sér nægar (meinloka sem vitað er að haldið er við í skólakerfinu), hafa menn vaðið í villu og svíma og gert heiftarleg mistök varðandi sína eigin hefð. Þetta er á vissan hátt mjög «alþjóðleg» afstaða þar sem gamla og góða hugtakið hans Goethe (Weltlitteratur) öðlast nýtt gildi... 
Að líta á skáldsöguna sem listgrein felur aukinheldur í sér að það þarf að skilgreina að hvaða leyti hún greinir sig frá öðru til að finna hinn sérstaka vettvang hennar. Í fyrsta lagi greinir hún sig frá ljóðlistinni, enda «fæðist» skáldsagnahöfundurinn á rústum ljóðræna heimsins (Flaubert verður Flaubert þegar hann rýfur sambandið við rómantísku ljóðrænuna í Freistingu heilags Antons ); skáldsagan er í rauninni ekki framhald af ljóðinu með öðrum meðölum, heldur afneitun á ljóðrænni dýrkun. En það kemur ekki í veg fyrir að hún búi til sína eigin ljóðlist ef svo ber undir: það er hins vegar ljóðlist sem ekki er hægt að finna í neinu ljóði, ljóðlist sem er andstæð «ljóðlist ljóðskáldanna». Það sem hún greinir sig síðan frá, það er frá ljóðsögunni: ekki bara vegna þess að með Rabelais og Cervantes fæðist hún af því þegar verið er að grínast með söguljóðið og riddarasögurnar, þar er hlegið og hæðst að því á þann hátt sem engin söguleg vitund hefði getað þolað, heldur líka vegna þess að Kundera lítur svo á að « öll atburðarás kveikir spurningar " - sem er nokkuð sem gerir kleift að skilja að þessi viðskilnaður við söguljóðið er nokkuð sem kemur upp aftur og aftur í sögunni (Flaubert gegn Hugo, Hemingway eða Claude Simon gegn Malraux). 
Loks má nefna að skáldsagan greinir sig frá heimspekinni: því jafnvel þegar nútímaskáldsagan, allt frá Marcel Proust til Roberts Musils og Hermanns Broch, innleiddi vitsmunalegar hugleiðingar í ritgerðarformi (þannig að það sem gerist er bæði hugsað, því er lýst og sagt frá því), gerði hún það ekki með því að «lýsa» fyrirfram gefnu heimspekikerfi, heldur með því að finna upp sérstaka skáldsögulega hugleiðingu sem ekki er hægt að skilja frá skáldskapnum sem hún er sprottin af og leitaðist ekki við að innræta mönnum einhver sannindi heldur að læða efa, tvíræðni, þverstæðum og spurningum inn í vissu okkar. 
Þetta felur í sér, ef maður fylgir hugsun Kundera eftir á þessu sviði, að ekkert af þessu er saklaust, að skáldsagan snertir líka reynslu okkar af heiminum og það hvaða augum við lítum hann. Dag einn var honum sögð sú saga að Mið-Evrópa væri nú að upplifa endurreisn sem engar kennisetningar næðu yfir, saga af gömlum manni, manni sem hafði verið háttsettur í stjórn kommúnista, að dætur hans kæmu fram við hann af megnustu fyrirlitningu þrátt fyrir að þær skulduðu honum of fjár: eitthvað, segir hann, sem minnir óhjákvæmilega á söguna af Goriot gamla... Þar af sprettur sú sjálfsagða spurning: þyrfti okkar tími á nýjum Balzac að halda? 
En Kundera lítur svo á að ef við hugsum um skáldsöguna sem listgrein, þá sé það nokkuð sem okkur leyfist einmitt ekki (það væri, svona í leiðinni, annað form, fagurfræðilegt, af endurreisn). «Listinni », segir hann, «er ekki ætlað að skrá, eins og stór spegill, alla útúrdúra, tilbrigði, endalausar endurtekningar mannkynssögunnar (...) Henni er ætlað að skapa sína eigin sögu .» Það þýðir ekki að hún eigi að vera hreinn leikur með form, óhlutbundinn, óháður heiminum. Heldur frekar að listin geti notað mannkynssöguna sem «lýsingu» sem gerir kleift að afhjúpa ákveðnar hliðar mannlegrar reynslu sem ekki hafa enn verið uppgötvaðar - einmitt þau svæði óvissu, óvissra ákvarðana, þverstæðna sem ekki rata inn í málflutning sagnfræðinganna (frábær greining í bókinni á smásögu eftir Kenzaburo Oe). Eða þá, svo gripið sé til myndhverfingar sem gengur eins og rauður þráður í gegnum alla bókina, þá er það skáldsögunnar að «rífa tjöld» þeirrar fyrirframtúlkunar sem samfélagið leggur okkur í hendur. Sé svona litið á málið, og það er nokkuð sem Kundera segir ekki beint, heldur gefur það í skyn, er það ekki nein tilviljun að nokkrar af merkustu skáldsögunum sem gefnar hafa verið út nú í byrjun 21. aldarinnar hafa einmitt einsett sér að «rífa tjöldin», og draga fram bakhliðina eða það sem ekki er sagt af þeim mikla almenna sannleik sem haldið er að fólki: Krabbagangur eftir Gunter Grass; Ónáð eftir J.M. Coetzee; Bletturinn eftir Philip Roth; Geithafurshátíðin eftir Mario Vargas Llosa - og líka, á vissan hátt, Fáfræðin eftir Kundera sjálfan. 
Það væri hægt að nefna þúsund önnur atriði varðandi svo auðuga og margbrotna bók, þar sem hugsunin leiftrar í sífellt nýrri mynd. Þar sem stuttir, óvenju samþjappaðir kaflarnir eru felldir inn í þétta byggingu sem einkennist af kontrapunktum, ítrekunum og bergmáli. Þar sem hvert þema sem komið er inn á kallar á allskyns mótíf af tilgátum sem leiða af þemanu, hugleiðingum sem eru látnar fljóta með. Sem dæmi má nefna hugleiðingu um það að gera sem minnst úr listrænu gildi mikilla skáldsagna: hvernig verkin eru grafin í haug af heimildum og skjölum sem öll ganga út á það að sýna fram á að í rauninni séu skáldsögur bara játningarit (Kundera rifjar réttilega upp að setningin «Frú Bovary, það er ég. « er tilbúin setning af vafasömum uppruna, en það hefur ekki komið í veg fyrir að hún hefur orsakað heilt flóð af skrifum um þetta efni) eða krónikka sem þarf að finna «lyklana» að (af þessu sprettur stórskemmtilegur kafli í bókinni þar sem Kundera kvartar yfir því að geta ekki lengur lesið Proust án þess að sjá Albertínu fyrir sér með yfirskegg, vegna þess að hann las einhvers staðar að fyrirmyndin að Albertínu hefði verið karlmaður). Eða þá, svona til dæmis, hugleiðing um það hvernig skáldsagan, öfugt við orðræðu dogmatismans, er staður þar sem margar andstæðar raddir geta komið saman (frá Hættulegum kynnum til Meðan ég ligg banaleguna ) og jafnvel ýmsir ólíkir og ósamstæðir tímar (frá Alejo Carpentier til Carlosar Fuentes). 
Greining á mikilvægi byggingarinnar í nútímaskáldsögunni er eflaust eitt af því sem áhugaverðast er við hana. Háðsleg úttekt á því hvernig súrrealistarnir fordæmdu skáldsöguna - og hvernig Gabriel Garcia Marquz yfirsteig þetta á snilldarlegan hátt með því að nota ákveðinn þátt í súrrealismanum (slá saman draumi og veruleika) í bókmenntagrein sem súrrealistarnir bönnuðu á sínum tíma. Afar fróðlegur kafli um þverstæðu skáldsagnahöfundanna miklu frá Mið-Evrópu (enn og aftur: Kafka, Broch, Musil, Gombroiwicz) sem sannarlega voru «nútímalegir» á sviði formlegrar nýsköpunar, en héldu á sama tíma uppi róttækri gagnrýni á hinar miklu blekkingar samtímans - nokkuð sem er áhugavert fyrir okkur núna þar sem argasta afturhaldi er hampað í nafni «nútímavæðingar»... 
Þegar allt kemur til alls kemur það greinilega fram að skáldsagan er annað og miklu meira en réttur og sléttur bókmenntaleikur. Að í henni er fólgin ákveðin tegund visku, afstöðu, skörp sýn á heiminn - og eflaust jafnvel ákveðinn lífsháttur. Það er jafnvel á þann hátt, að hans dómi, sem hún tekur að fullu þát í menningunni - þeirri sem varð til í Evrópu í lok 16. aldarinnar: höfnun á þeim sem hugsa í kennisetningum, nokkuð sem á undir högg að sækja í dag þegar einhvers konar lágmenning tröllríður öllum heiminum sem getur ekki annað en ýtt anda skáldsögunnar út í jaðarinn og reynt að losa sig við háð hennar, vantrú og tilraunir hennar til að sjá hlutina í skýru ljósi. 
Erum við þá farin að nálgast þá tíma sem Jorge Luis Borges spáði fyrir um, þar sem góðir skáldsagnahöfundar verða ekki eins sjaldgæfir og góðir lesendur? Hvað sem því líður finnur maður vel að einsleitur heimsmarkaðurinn sem ekkert fær stöðvað hefur allan hag af því að svo verði - að gildismat skáldsögunnar verði ýtt til hliðar og að fólk verði hlýðnir og góðir áhorfendur. Og í rauninni má segja að eitt það merkasta sem Kundera hefur tekist með þessari bók er að leiða okkur fyrir sjónir hve mjög skáldsagan, þegar hún losnar við að vera verslunarvara, heldur áfram að vera óviðjafnanlegt tæki til að stunda andspyrnu í heimi þar sem, eins og hann segir sjálfur á einum stað, « heimska verslunarinnar hefur tekið við af heimsku hugmyndafræðinnar ». 
Friðrik Rafnsson þýddi. 
Guy Scarpetta er franskur rithöfundur og gagnrýnandi. Nýjasta bók hans er Variations sur l'erotisme (2004). Grein þessi birtist í aprílútgáfu Le Monde diplomatique .
