Eftir Guðmund Hilmarsson gummih@mbl.is DAGNÝ Linda Kristjánsdóttir hafnaði í 31. sæti í svigi í alpatvíkeppni á Ólympíuleikunum í Tórínó í gær. Ekki var hægt að ljúka tvíkeppninni í gær þar sem keppni í bruni var frestað vegna veðurs en brunkeppnin hefur verið sett á dagskrá fyrir hádegi í dag. Dagný Linda, sem lítið sem ekkert hefur æft svig í vetur, varð 11,38 sekúndum á eftir Marles Schild frá Austurríki sem er í forystu, Janica Kostelic frá Króatíu er önnur og Katrin Zettel frá Austurríki þriðja. Dagný varð næstsíðust af þeim keppendum sem tókst að ljúka keppni en 32 stúlkur skiluðu sér í mark í síðari ferðinni - alls heltust 11 stúlkur úr leik. 
«Ég var nú bara ánægð að hafa tekist að komast niður báðar ferðirnar. Eins og ég hef áður sagt er svigið ekki mín grein og nú stefni ég bara að því að færa mig ofar í sætaröðina með því að standa mig í bruninu. Ég vona að ég endurtaki leikinn frá því í brunkeppninni,» sagði Dagný Linda við Morgunblaðið í gærkvöldi en hún verður í eldlínunni í brunkeppninni fyrir hádegi í dag og á morgun tekur hún þátt í risasvigi. 
Guðmundur Jakobsson, aðalfararstjóri íslenska ólympíuhópsins, sagði við Morgunblaðið að hann væri ekki allt of bjartsýnn á að keppni í bruni gæti farið fram í dag þar sem veðurspáin um helgina væri frekar slæm.
