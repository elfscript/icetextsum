VALUR hrósaði sigri á Þórismótinu í knattspyrnu sem lauk í Albufeira í Portúgal í gær. Mótið var haldið var til minningar um Þóri Jónsson, fyrrum forystumann í FH, sem lést í bílslysi í fyrra.
Valur lagði Íslandsmeistara FH, 1:0, í úrslitaleik og skoraði Garðar Gunnlaugsson sigurmarkið úr vítaspyrnu á 32. mínútu sem dæmd var þegar hann var felldur innan teigs. FH-ingar fengu gullið tækifæri til að jafna metin í seinni hálfleik. Þeir fengu vítaspyrnu en Kjartan Sturluson, markvörður Vals, varði spyrnu Danans Tommy Nielsen. Að sögn Eyjólfs Ólafssonar, eins skipuleggjanda mótsins, voru Valsmenn betri í fyrri hálfleik en FH-ingar í seinni en þeim tókst ekki að brjóta á bak aftur sterka vörn Vals. Í leiknum um þriðja sæti höfðu Eyjamenn betur á móti Grindavík, 2:1. Óskar Hauksson kom Grindvíkingum yfir en Steingrímur Jóhannesson og Ian Jeffs svöruðu fyrir ÍBV. 
Eftir mótið var Kjartan Sturluson, markvörður Vals, útnefndur besti leikmaður mótsins og Jónas Grani Garðarsson, FH, fékk fékk viðurkenningu sem markakóngur mótsins. Jónas Grani, Allan Borgvardt, FH, og Ian Jeffs, ÍBV, gerðu allir tvö mörk. Jónas lék fæstar mínúturnar.
