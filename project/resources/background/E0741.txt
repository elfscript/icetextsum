DAGVIST fyrir minnissjúka var opnuð formlega í Drafnarhúsinu við Strandgötu 75 í Hafnarfirði á föstudaginn. Þar er gert ráð fyrir tuttugu rýmum þegar starfsemin er komin í fullan gang.
Hafnarfjarðarbær útvegar húsnæði undir starfsemina, en FAAS - Félag aðstandenda Alzheimersjúklinga og annarra minnissjúklinga, sér um reksturinn, sem er með líku sniði og dagvistun heilabilaðra í Fríðuhúsi í Reykjavík og fjármagnaður með daggjöldum úr ríkissjóði. 
Dagvistin bætir, að sögn Guðmundar Rúnars Árnasonar, formanns fjölskylduráðs Hafnarfjarðarbæjar, úr brýnni þörf fyrir dagvistarúrræði fyrir minnissjúka Hafnfirðinga og léttir undir með mörgum. Segir hann verkefnið hafa verið í undirbúningi í nokkur misseri, en ekki hafi tekist að tryggja rekstrarfé fyrr en nú um áramótin. «Alzheimer er hræðilegur sjúkdómur og þótt þeir sem honum eru haldnir geti verið í góðu líkamlegu formi, þurfa þeir eigi að síður stöðuga umönnun,» segir Guðmundur. Það eru mörg dæmi um að makar og ættingjar séu bundnir allan sólarhringinn.» Því segir Guðmundur þetta úrræði falla vel að þeirri hugsun sem komi fram í tillögum um framtíð öldrunarþjónustu í Hafnarfirði sem kynntar voru í vikunni sem leið.
