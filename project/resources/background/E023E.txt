Með vorinu er tímabært að draga fram garðhúsgögnin og undirbúa ánægjustundir sumarsins í garðinum. Á vefsíðu dönsku Neytendasamtakanna www.forbrug.dk er að finna leiðbeiningar um meðferð garðhúsgagna. Þar segir að af tréhúsgögnum sé minnst viðhald á húsgögnum úr tekki. Í reynd sé óhætt að leyfa þeim að standa úti allan ársins hring en flestum finnist sjálfsagt að bera á þau olíu einu sinni á ári. Aðrar viðartegundir hafi einnig gott af olíu eftir veturinn en olían hindra að viðurinn þorni og liturinn fölni. 
Gagnvarið, málað eða lakkað
* Gagnvarin húsgögn þurfa ekkert viðhald. Þau geta staðið úti og þau má mála eða lakka að vild. 
* Máluð og/eða lökkuð húsgögn þurfa mikið viðhald. Þau þarf að þrífa vel og slípa áður en þau eru máluð eða lökkuð. Nauðsynlegt er að fara í það minnsta tvær umferðir yfir húsgögnin og ekki má gleyma að nudda vel endatrén. 
*Fara yfir skrúfur og festingar og skipta út ef þess gerist þörf. Nýju skrúfurnar verða að vera aðeins sverari en þær, sem fyrir voru til að ná góðu gripi. 
Húsgögn úr plasti
*Garðhúsgögn úr plasti er best að þvo vel með góðu sápuvatni. 
*Óhreinindi sem erfitt er að ná af plasthúsgögnum má nudda með slípiefni fyrir bíla. Hafa verður í huga að efnið getur rispað yfirborðið og í rispurnar safnast skítur þegar líður á sumarið. 
*Óhreinindi smita með tímanum inn í plasthúsgögn og getur oft verið erfitt að ná þeim vel hreinum. 
*Hvít plasthúsgögn hafa ekki gott af sól. Hitinn mýkir húsgögnin og þá er hætt við að stólar brotni þegar sest er á þá. Auk þess verður yfirborðið matt og skítsælla eftir sólina. www.forbrug.dk
