SAMÞYKKT hefur verið í borgarráði og sent út til kynningar nýtt deiliskipulag af svo kölluðum Bílanaustsreit, þ.e. Borgartún 26 og Sóltún 1-3. Frestur til að skila inn athugasemdum rennur út 4. maí nk.
Íbúarnir í hinum nýju húsum við Sóltún, Mánatún og Borgartún 30 a og b eru mjög óhressir með fyrirhugað byggingarmagn á Bílanaustsreitnum, sem liggur upp að þeirra lóðum. 
Svokallað nýtingarhlutfall á skipulagssvæðinu, sem núverandi nýbyggingar standa á (Kirkjutúnsreitur) er 1,1, en samkvæmt þeim tillögum sem nú eru til kynningar fyrir Bílanaustsreitinn er nýtingarhlutfallið fyrir lóðina Sóltún 1-3 um 2,15. Hér eru kynntar íbúðarbyggingar allt að 12 hæðir, samtals um 240 íbúðir, en núverandi byggingar austan við Bílanaustsreitinn eru 6-7 hæðir. 
Í aðalskipulagi Reykjavíkur er getið um þéttingu íbúðarbyggðar á Kirkjutúns-Sóltúns svæði og þá talað um 125 nýjar íbúðir. Nú er sú tala komin upp í 240 íbúðir. 
Í aðalskipulagi Reykjavíkur 2001-2024 er skýrt tekið fram, að við gerð deiliskipulags skal taka mið af stefnu aðalskipulags um þéttleika, byggingarmagn og yfirbragð byggðar á svæðinu, auk þess sem áhrif viðkomandi byggingar á götumynd, útsýni, skuggavarp, þjónustustofnanir, bílastæðisþörf og umferðarsköpun eru metin. Ef ekki liggja fyrir skilmálar um svæðið í aðalskipulaginu skal taka tillit til hæðar nærliggjandi húsa við sömu götu og/eða nýtingarhlutfalls á viðkomandi götureit, auk þess sem áhrif á fyrrgreinda þætti skulu metin. Í tilvikum sem þessum skal fara fram grenndarkynning og þess skal ávallt gætt að framkvæmdin leiði aðeins til óverulegra breytinga á byggðamynstri hverfisins. 
Tilvitnun lýkur í gildandi aðalskipulag Reykjavíkur. 
Íbúðarbyggðin við Sóltún og Mánatún er 6-7 hæðir. Á aðliggjandi svæði eru nú kynntar íbúðarbyggingar frá 5 og upp í 12 hæðir og byggingarmagnið tvöfalt meira en á svæðinu, sem fyrir er. 
Hvert er samræmið við ofangreindan texta aðalskipulagsins? Hvað er borgarráð og skipulags- og byggingarsvið að leggja fram, þvert ofan í anda aðalskipulags? Hvar er virðing þessara aðila gagnvart sínu eigin aðalskipulagi og ekki síður við íbúa borgarinnar? 
Ekkert samráð við íbúa
Þegar við íbúarnir við Sóltún, Mánatún og Borgartún 30a og b kaupum okkar íbúðir er okkur kynnt skipulag svæðisins, sem nefnt er Kirkjutún. Þar er nýtingarhlutfallið gefið upp 1,1. 
Þétt að okkar lóðum er nú kynnt meira en tvöfalt byggingarmagn okkar svæðis, sem leiðir til þess að útsýni úr okkar íbúðum skerðist til muna, stór skuggasvæði myndast á okkar lóðum, umferðarmagnið margfaldast og svo má lengi telja. 
Ekkert samráð hefur verið haft við íbúa við Sóltún, Mánatún og Borgartún 30a og b við gerð þessa deiliskipulags á Bílanaustsreitnum. Sami byggingaraðili, þ.e. ÍAV, sem byggði okkar hús, mun byggja á Bílanaustsreitnum, þannig að það hefði verið auðvelt að hafa eitthvað samráð við okkur um þetta, en svo var ekki. Hin borgara-vinsamlegu yfirvöld skipulagsmála Reykjavíkurborgar hafa ekki enn haft hið minnsta samráð við okkur. 
Fjöldaundirskriftir eru nú í gangi meðal íbúa svæðisins til að mótmæla þessum ófaglegu og ólöglegu vinnubrögðum skipulagsyfirvalda borgarinnar varðandi Bílanaustsreitinn. 
Íbúar svæðisins áskilja sér allan rétt til að fara í skaðabótamál við borgina, verði þessum áformum ekki breytt og samráð haft við íbúana. 
EDDA GUNNARSDÓTTIR, 
Sóltúni 9, 
ÞÓRHILDUR 
GUNNARSDÓTTIR, 
Mánatúni 4, 
JÓN ÞÓR JÓHANNSSON, 
Mánatúni 2, 
BÁRÐUR HAFSTEINSSON, 
Sóltúni 9. 
Frá Eddu Gunnarsdóttur, Þórhildi Gunnarsdóttur, Jóni Þór Jóhannssyni og Bárði Hafsteinssyni:
