Nú bendir ýmislegt til þess að afar hægt gangi að byggja þorskstofninn upp, en aflareglan svokallaða hefur verið notuð til að ákvarða hæfilegan heildarafla undanfarin ár. Samkvæmt henni má aldrei veiða meira en 25% veiðistofnsins ár hvert. Á tímabili á síðustu tveimur áratugum var veitt langt umfram tillögur fiskifræðinga sem nam hundruðum þúsunda tonna. Sú umframveiði gæti hafa haft mikið um það að segja að illa gengur að byggja stofninn upp. Það er eðlilegt að menn spyrji hvernig á því standi að veiðitakmarkanir undanfarin ár skuli ekki skila sér í styrkari þorskstofni. Það er eðlilegt að menn vilji fá svör við því. Það er hins vegar óeðlilegt að menn skuli kenna kvótakerfinu um þessa stöðu. Kvótakerfið sem slíkt kemur því ekkert við hvað ákveðið er að leyfa að veiða hverju sinni. Kvótakerfið hvorki eykur fiskigengd né minnkar hana. Kvótakerfið er aðeins tæki til skipta þeim heimildum sem leyfðar eru milli veiðiréttarhafanna. Ef kvótakerfið hefur leitt til þess að þorskstofninn minnkar, af hverju hefur ýsustofninn vaxið eins mikið og raun ber vitni. Er kvótakerfið kannski ýsuvænt? En það er svo spurning hvort 25% sé rétta hlutfallið. Á það að vera hærra eða lægra. Við veiðar á Alaskaufsa við Bandaríkin er miðað við 20%.
Skollaleikur
Nú byrja menn að stíga síldarvalsinn. Ekkert samkomulag hefur náðst við Norðmenn um nýtingu norsk-íslenzku síldarinnar, þar sem þeir tóku þá einhliða ákvörðun að auka hlutdeild sína um 14% frá því samkomulagi sem gert var árið 1996 og var farið eftir þar til á síðasta ári og ætluðu að hlutdeild annarra minnkaði að sama skapi. Viðbrögð íslenzkra stjórnvalda við yfirgangi Norðmanna eru nú þau að auka hlutdeild sína á sama hátt, um 14%. Að öllum líkindum gera aðrar aðildarþjóðir hið sama þannig að nái þær allar heimildum sínum verður aflinn líka um ein milljón tonna í stað tæplega 900.000 tonna. Þá verður aflinn umrædd 14% umfram það sem Alþjóða hafrannsóknaráðið hafði lagt til. 
Þetta er náttúrulega ekkert annað en skollaleikur. Sama uppskrift og í kolmunnanum, þar sem þrisvar sinnum var gefinn út kvóti í fyrra. Fyrst hæfilegur, síðan risavaxinn og loks um það bil hæfilegur á ný. Það er erfitt að sjá tilgang þess að vera að selja sjálfum sér sjálfdæmi til þess að stunda ofveiði eða setja sér svo mikinn kvóta að vita vonlaust sé að ná honum. 
Nú höfum við skammtað okkur nærri 160.000 tonna kvóta út norsk-íslenzku síldinni, sem er miklu meira en á síðasta ári og þá náðist kvótinn alls ekki, því Norðmenn brugðu á það ráð að banna erlendum skipum veiðar innan eigin lögsögu og tóku sér það bessaleyfi að skammta öðrum þjóðum en sjálfum sér afla á fiskverndarsvæðinu við Svalbarða. Sú ákvörðun er nú á leið fyrir Alþjóðadómstólinn í Haag. Deilur af þessu tagi gera ekkert annað en skaða alla málsaðila, en það gengur ekki að láta átakalaust undan yfirgangi Norðmanna. Því er úr vöndu að ráða. 
hjgi@mbl.is
