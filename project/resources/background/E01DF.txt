VIÐSKIPTARÁÐHERRA Japans, Shoichi Nakagawa , ætlar að beita sér fyrir viðræðum milli landa til að reyna að höggva á þann hnút sem kominn er upp í viðræðum um lækkun á tollum í viðskiptum með iðnaðarvörur innan Heimsviðskiptastofnunarinnar (WTO). Þær viðræður eru liður í svokölluðum Doha-viðræðum um aukið frelsi í heimsviðskiptum á vettvangi WTO. Segir í frétt í Financial Times að ráðherrann vilji reyna að liðka fyrir þessum viðræðum fyrir næsta ráðherrafund í Doha-viðræðunum, sem verður í desember á þessu ári.
Stefán Haukur Jóhannesson , sendiherra Íslands í Genf, stýrir viðræðunum í iðnaðarvörunefnd WTO. Hann hitti Nakagawa um síðustu helgi. Segir FT að þeir hafi verið sammála um að flýta þyrfti þessum viðræðum.
