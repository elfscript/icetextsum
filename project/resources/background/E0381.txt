Í KVÖLD verður sýnd í Sjónvarpinu ný heimildamynd þar sem sagt er frá Þorfinni blinda sem flutti í Íslendingabyggðir Norður-Dakóta í Bandaríkjunum upp úr 1870 ásamt konu sinni og sjö börnum. 
Lýst er aðstæðum beggja vegna Atlantshafsins á þessum tímum og barnabörn og barnabarnabörn Þorfinns segja frá því hvernig lífið var og hvernig Íslendingabyggðin á sléttum Dakóta hefur þróast fram til dagsins í dag. 
Í myndinni koma fram Vestur-Íslendingar sem halda stoltir við íslenskum siðum og venjum forfeðra sinna, þó að þeir hafi fæstir til Íslands komið. Ákvörðun um gerð myndarinnar var tekin eftir að framleiðandi hennar kynntist fólki í Norður-Dakóta sem talaði reiprennandi 19. aldar íslensku. Þetta voru barnabörn innflytjenda sem flutt höfðu frá Íslandi upp úr 1870. Þetta fólk var komið á tíræðisaldur og því ekki um annað að ræða en bregðast fljótt við. Þrjú þeirra sem um ræðir eru nú látin en myndin geymir minningu þeirra og sögu. Leikstjóri, kvikmyndatökumaður og klippari er Sveinn M. Sveinsson og hann samdi jafnframt handrit ásamt Karólínu Stefánsdóttur sagnfræðingi. Framleiðandi er Plús film ehf. Íslendingarnir í Dakóta er í Sjónvarpinu í kvöld kl. 20.00.
