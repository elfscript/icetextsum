HEIMDALLUR, félag ungra sjálfstæðismanna í Reykjavík, hefur sent frá sér ályktun þar sem mótmælt er harðlega frumvarpi samgönguráðherra til breytinga á fjarskiptalögum sem nú liggur fyrir Alþingi.
Í ályktun Heimdallar segir, að í frumvarpinu sé meðal annars kveðið á um að fjarskiptafyrirtækjum verði gert skylt að varðveita skráningu gagna um nethegðun einstaklinga í eitt ár. Þetta þýði að viðkvæmar persónuupplýsingar um einstaklinga, á borð við það hvaða heimasíður þeir sækja, verði skráðar og geymdar í tólf mánuði. 
Þá verði fjarskiptafyrirtækjum jafnframt gert skylt að halda skrá yfir símnotendur og þeir sem kaupa símakort þurfi að framvísa skilríkjum. Þá þurfi fjarskiptafyrirtæki að veita lögreglu upplýsingar um hver sé skráður eigandi ákveðins símanúmers eða eigandi tiltekinnar ip-tölu án þess að lögreglan þurfi áður að fá dómsúrskurð eins og hingað til hafi verið meginreglan varðandi gagnaöflun í opinberum málum. 
«Það er ólíðandi að ráðherrar Sjálfstæðisflokksins komi fram með frumvörp sem ráðast gegn grundvallarréttindum almennings í landinu. Heimdallur krefst þess að ráðherrar sínir standi vörð um þessi réttindi í stað þess að vera sífellt að reyna að skerða þau,» segir í ályktun Heimdallar.
