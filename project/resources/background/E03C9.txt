Eftir Ásgeir Sverrisson asv@mbl.is VLADÍMÍR Pútín, forseti Rússlands, sagði í ræðu er hann hélt í gær að endalok Sovétríkjanna árið 1991 hefðu verið «stærsta pólitíska ógæfa» síðustu aldar. Boðaði hann að stjórnvöld eystra myndu á næstu árum einkum vinna að því að styrkja lýðræðið, réttarríkið og virðingu fyrir mannréttindum í Rússlandi.
Pútín lét þessi orð falla í árlegri stefnuræðu á þingi Rússlands sem sýnd var beint í sjónvarpinu. 
Forsetinn sagði að við hrun Sovétríkjanna hefðu tugir milljóna Rússa skyndilega verið búsettir utan föðurlandsins. Þessi rás atburða hefði verið réttnefndur «harmleikur» og stærsta «ógæfa» liðinnar aldar í pólitískum efnum. Pútín gat þess að þau öfl sem stuðluðu að hruni Sovétríkjanna væru enn að verki, nú innan Rússlands. Hættan væri því sú að Rússland liðaðist einnig í sundur. Við þeirri ógn yrði að bregðast. 
Þróun lýðræðis í Rússlandi
Pútín lagði einnig áherslu á þróun lýðræðis í Rússlandi og virtist umhugað um að halda uppi vörnum fyrir stjórn sína. Ýmsir hafa haldið því fram að Pútín leitist sífellt við að auka völd sín og Rússland stefni í átt til einræðis á ný. Forsetinn lagði áherslu á gildi fjölmiðlafrelsis og óháðra dómstóla í ræðu sinni. «Við verðum að tryggja að allar fylkingar á þingi eigi aðgang að fjölmiðlum,» sagði forsetinn og bætti við að huga þyrfti að aðgerðum til að tryggja að fullt málfrelsi ríkti. Mikilvægt væri að fólk ætti aðgang að óhlutdrægum upplýsingum og vandaðri fjölmiðlun. 
Andstæðingar Pútíns hafa á undanliðnum misserum gagnrýnt sérstaklega hert tök valdhafa á fjölmiðlum. Því er haldið fram að stjórnvöld vinni skipulega að því að þagga niður í andstæðingum Pútíns í fjölmiðlum og haldi fram dýrkun á persónu hans. 
«Stærsta verkefni okkar á sviði stjórnmála og hugmyndafræði er að þróa Rússland sem frjálst, lýðræðislegt ríki,» sagði forsetinn í 45 mínútna langri ræðu sinni. Hins vegar bæri Rússum og að standa vörð um sérkenni sín og arfleifð. Rússar þyrftu því sjálfir að skilgreina þá leið sem heppilegust væri á vettvangi lýðræðisþróunar. «Við erum frjáls þjóð og staða okkar í heiminum mótast af styrk okkar og velgengni.» 
Pútín gagnrýndi ríkisstjórnina fyrir að hafa ekki staðið við áform um lagabreytingar í því augnamiði að greiða fyrir rannsókn á hinni umdeildu einkavæðingu ríkisfyrirtækja á síðasta áratug liðinnar aldar. Tillögum varðandi lagabreytingar hefði verið komið til ríkisstjórnarinnar en þaðan hefðu engin viðbrögð borist. 
Vill flatan fjármagnsskatt
Pútín lýsti sig fylgjandi því að lagður yrði 13% flatur skattur á það fjármagn sem ekki hefði verið gerð grein fyrir í Rússlandi. Þessari tillögu er ætlað að draga úr miklum fjármagnsflótta frá Rússlandi auk þess sem auðugum Rússum verður með þessu móti gert kleift að gera grein fyrir fjármálum sínum án ótta við að ríkisvaldið beiti þá refsingu. «Þessir fjármunir verða að nýtast hagkerfi okkar og landi í stað þess að liggja á leynilegum reikningum í útlöndum,» sagði Pútín. Fram kom hins vegar í máli hans að ekki væri í ráði að breyta lögum varðandi takmarkanir á eignarhaldi útlendinga á fyrirtækjum sem talin eru hafa sérstaka þýðingu fyrir öryggi þjóðarinnar. Þau lög myndu áfram standa þótt gera þyrfti þau skýrari. 
Pútín vék að hryðjuverkaógninni og kvaðst vongóður um að væntanlegar þingkosningar í Tétsníu myndu reynast fallnar til að stuðla að «lýðræði og stöðugleika» á Kákasus- svæðinu. Tæp fimm eru nú liðin frá því að rússneskt herlið hélt, öðru sinni, inn í Tétsníu til að berjast þar við skæruliða aðskilnaðarsinna. Mannfall er talið hafa verið mikið þótt ekki fari það hátt í rússneskum fjölmiðlum. Rússar urðu fyrir nokkrum meiriháttar árásum hryðjuverkamanna í fyrra en Pútín hélt því fram að árangur hefði náðst í glímunni við þessa ógn. Hins vegar væri mikilvægt að Rússar gerðu sér grein fyrir því að ógnin væri enn raunveruleg, mikil og viðvarandi.
