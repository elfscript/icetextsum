TUCSON FCEV varð í öðru sæti í nýstárlegum kappakstri tvinnbíla (hybrid) og bíla með efnarafala. Keppnin fór fram í Monte Carlo nýlega og vakti veruleg athygli, enda sum farartækin harla óvenjuleg í útliti.
Efnarafallinn í Tucson gengur fyrir vetni og það má því segja að um vetnisknúinn rafbíl sé að ræða. Vetnistankur bílsins er hannaður fyrir þjappað vetni og dugar fyrir um 300 km akstur. Rannsóknum Hyundai á þessu sviði hefur miðað afar vel áfram. M.a. vinnur Hyundai að þróun Tucson FCEV (Fuel Cell Electrical Vehicle) fyrir fjöldaframleiðslu og er því starfi stýrt frá rannsóknarmiðstöð Hyundai í Kaliforníu, The American Technical Center. Bandaríska orkumálaráðuneytið hefur jafnframt gert fimm ára rannsóknarsamning við Hyundai vegna þess verkefnis og er stefnt að því að fyrstu fjöldaframleiddu FCEV-bílarnir komi á markað 2010 til 2012.
