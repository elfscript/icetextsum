SKAGAMENN mæta finnska liðinu Inter Turku í 1. umferð UEFA-Intertotokeppninnar í knattspyrnu í sumar. Fyrri leikur liðanna fer fram í Turku 18. eða 19. júní og sá síðari á Akranesi 25. eða 26. júní. Ef Skagamenn hafa betur í þessum viðureignum mæta þeir sigurvegurunum úr viðureign liða frá Albaníu og Króatíu í 2. umferð en hún er leikin tvær næstu helgar á eftir.
Inter Turku er ungt félag, stofnað árið 1990 og komst inn í finnsku deildakeppnina 1993. Inter hefur aldrei tekið þátt í Evrópukeppni en náði sínum næstbesta árangri á síðasta ári þegar liðið hafnaði í fjórða sæti finnsku úrvalsdeildarinnar. Áður varð það í 3. sæti 1999 en Inter hefur leikið í deildinni frá 1996, ef eitt ár er undanskilið. Meðalaldurinn í núverandi leikmannahópi liðsins er ekki hár. Það hefur verið með marga argentínska leikmenn í sínum röðum á undanförnum árum en nú er aðeins einn slíkur og einn Spánverji í hópnum, og svo nokkrir ungir piltar af afrískum uppruna. 
Ekki liggur ennþá fyrir hvaða liðum frá Albaníu og Króatíu Skagamenn geta mætt í 2. umferð keppninnar, þar sem deildakeppninni í þessum löndum er ekki lokið. Eins og staðan er núna er líklegt að albanska liðið verði Dinamo frá Tírana eða Vllaznia. 
Í Króatíu er keppnin það jöfn að fjölmörg lið koma til greina, svo sem Zagreb, Varteks, Inter Zapresic og Rijeka.
