ÞRIÐJUDAGINN 3. maí sl. skrifaði Heiðrún Ýrr Júlíusdóttir í Morgunblaðið, um orðstír íslenskra kvenna, að gefnu tilefni. Eitt stóð mér þó ekki á sama um, sem var að Reykjavík væri að fá á sig það orðspor að vera «Bangkok norðursins». Hér er vægast sagt óheppilega að orði komist. Eins og Flugleiðamenn markaðssetja fósturlandsins Freyju (og þar með sínar eigin systur og dætur) er víst ekki vanþörf á að andmæla en það hlýtur að vera hægt að gera það án þess að slettist á pilsfalda annarra kynsystra en íslenskra! Allir þekkja þann ógæfulega orðstír sem höfuðborg Taílands hefur fengið, en við skulum ekki falla í gryfju alhæfinga um taílenskar konur. Fordómar gegn þeim eru nógu miklir fyrir. Ég vona að fólk hugsi sig um, láti siðprúðar konur njóta sannmælis, hvaðan sem þær eru, og forðist svona óheppilegt orðalag.
VÉSTEINN VALGARÐSSON, 
Hólatorgi 4, 101 Reykjavík. 
Frá Vésteini Valgarðssyni námsmanni:
