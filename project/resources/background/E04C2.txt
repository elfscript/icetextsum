ALÞINGISMENN minntust Gils Guðmundssonar, rithöfundar og fyrrverandi alþingismanns, í upphafi þingfundar í gær. Gils andaðist föstudaginn 29. apríl, níræður að aldri. 
Jónína Bjartmarz, varaforseti þingsins, fór yfir starfsferil Gils. Hún sagði m.a. að hann hefði verið traustur drengskaparmaður. «Hann var vel máli farinn, flutti lengi vel erindi í útvarp og annað dagskrárefni og hlaut vinsældir meðal hlustenda. Í störfum sínum á Alþingi naut hann reynslu sinnar og þekkingar af atvinnulífi Íslendinga til sjávar og sveita. Í málflutningi var hann rökfastur og fundvís á kjarna hvers máls. Hann var röggsamur og réttlátur í forsetastóli. Gils Guðmundsson átti við sjúkleika að stríða síðustu æviárin. Hann tók þó eftir föngum þátt í störfum Félags fyrrverandi alþingismanna og var á nýliðnum vetri kjörinn heiðursfélagi þess.» 
Er hún hafði flutt minningarorð um Gils minntust þingmenn hans með því að rísa úr sætum.
