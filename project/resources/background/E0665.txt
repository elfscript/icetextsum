Fyrrum er fagur upp rann
hinn fyrsti kristninnar dagur 
sátu þeir saman í hring, 
í sátt og með eining og friði...; 
þannig þeir trúföstu tólf, 
með táranna daggir í augum, 
biðu' eftir sannleikans sól 
og sannleikans andanum blíða... 
er þeim var lofað ljúft 
af lifandi sannleikans munni. 
Sólin var runnin úr sæ, 
en sannleikans röðull ei stiginn; 
vorblærinn lék þar í lund, 
lífsblærinn andans ei fannst. 
Þráðu þeir ljósið og lífið, 
sem lausnarinn hét þeim að senda, 
biðu þó rótt eins og börn 
við brjóst sinnar ástríku móður; 
náttúran, móðirin mild 
svo mjúkhlýjum örmum þá vafði; 
hennar sló hjarta svo milt 
og heimurinn brosti svo fagur. 
Allt var svo hlýtt og svo hljótt, 
hjartað svo blítt og svo rótt. 
Heyrðust þá brestir og brak 
og buldrandi, dynjandi þytur, 
eins og þá fallandi foss 
af flughömrum steypir sér niður, 
eða hið beljandi brim 
brotnar við klettótta strönd. 
Allt eins og hvínandi bálviðri brýst 
upp úr bláhvíta logni, 
ellegar þórdunan þung 
þýtur úr heiðríku lofti, 
þannig á rokviðri rauk, 
á reiðiskjálfi lék jörðin. 
Innan um ofviðra gný 
þeir eldlegar glóðtungur sáu 
leiftrandi loftinu í 
og logandi, snarkandi hvína, 
sýndust þeim tungurnar tólf 
og tindrandi kvíslast um loftið, 
staðnæmast síðan sem stjarnan, 
er stóð yfir Betlehem forðum, 
hvers yfir hvirfil í svip, 
og hverfa svo aftur í geiminn. 
Allt þetta augnablik stóð 
og óðara táknið var horfið... 
Undrið ei gjörði þeim grand, 
þeir glaðir í hvirfingu sátu, 
rólegir rétt eins og fyrr 
og reyndar þó glaðari' en áður, 
hressari' og öflgari' í anda, 
því andi Guðs kominn var niður, 
fyllandi hjörtun með hug, 
hugann með brennandi fjör... 
kennandi kærleikans mál, 
kveikjandi sannleikans ljós...; 
tungurnar skyldu þeim temja 
að tala með brennandi fjöri 
Guðsríkis guðlega mál, 
er gaf hann þeim öllum að tala... 
____________ 
Ó, þú Ísalands þjóð, 
Guðs Ísrael norður í höfum, 
tignarlegt tungumál átt, 
en talað og skilið af fáum; 
lítið þig sakar það samt, 
sjálf ef þú talar og skilur 
alheimsins eilífa mál...; 
hlýð á Guðs heilögu raust, 
heyr hvað hann talar til þín, 
talar ei aðeins í skúrum og skruggum 
og skínandi leiftrum, 
heldur í hlýlegum blæ, 
hljóðlega fallandi dögg; 
talar ei aðeins í táknum og undrum 
og tindrandi ljósum, 
heldur í blómlegri björk, 
brosandi dalanna rós; 
talar ei aðeins með lögmálsins lúðri 
og leiftrandi ræðum, 
heldur með gleðinnar glym, 
glaðværum barnanna söng 
talar Guðs tunga við þig, 
tala þú aftur við hann; 
talar hann tignarlegt orð, 
tala þú auðmjúka bæn; 
bið hann og kný hann með barnslegum hugog með brennandi tárum, 
bið hann um knýjandi kraft, 
er knýi þig áfram til dáðar; 
bið hann um eldtungur enn, 
eldlegt að gefa þér fjör; 
bið hann um anda hans eins, 
að anda þinn veiklaðan styrki, 
bið hann um brennandi mál, 
svo betur þú lofað hann getir, 
lofað hinn lifanda Guð, 
lofað hans heilaga nafn. 
Móðurmálið þitt góða 
og málið þíns himneska föður 
sætlega sameina þú, 
syng honum vegsemd og dýrð. 
Talaðu tungumál þitt, 
en tungan þótt geti' ekki lengur, 
talaðu tungumál hans, 
túlka þú stórmerki Guðs. 
sigurdur.aegisson@kirkjan.is
