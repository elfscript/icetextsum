SAM Allardyce knattspyrnustjóri Bolton Wanderers er staðráðinn í því að ná því markmiði að liðið leiki í Meistaradeild Evrópu á næstu leiktíð en liðið sigraði Hermann Hreiðarsson og félaga hans í Charlton, 2:1, á laugardag á The Valley heimavelli Charlton. 
Jay-Jay Okocha skoraði fyrra mark Bolton út vítaspyrnu sem dæmd var á íslenska landsliðsvarnarmanninn en Hermann fékk knöttinn í höndina og dæmd var vítaspyrna. El Hadji Diouf skoraði síðara markið fyrir Bolton sem er nú í fimmta sæti deildarinnar fyrir ofan Liverpool. Francis Jeffers skoraði mark heimamanna. 
Allardyce hefur sagt stjórnarformanni félagsins að hann hafi áhuga á að fá átta nýja leikmenn til liðsins fyrir næstu leiktíð. 
«Við eigum enn möguleika á að ná Everton sem er í fjórða sæti deildarinnar og að mínu mati yrði það ótrúlegt afrek að geta náð fjórða sætinu í síðasta deildarleiknum,» sagði Allardyce en félagið hefur sigraði í 10 af síðustu 15 leikjum sínum. 
«Við erum mjög nálægt því að ná að afreka eitthvað mjög sérstakt,» bætti Allardyce við. 
Alan Curbishley knattspyrnustjóri Charlton hefur áhyggjur af varnarleiknum en liðið er það eina sem er fyrir ofan miðja deild og hefur fengið 50 mörk á sig. En liðið hefur aðeins sigrað í einum af síðustu níu leikjum sínum. «Við þurfum að skora a.m.k. tvívegis í hverjum leik til þess að eiga möguleika á sigri enda er varnarleikurinn ekki góður hjá okkur, en ég get ekki gagnrýnt einstaka leikmenn liðsins,» sagði Curbishley.
