Verkfræðisofan Hnit hf. og R. Sigmundsson ehf. hafa samið um framleiðslu og sölu á kortagögnum af Íslandi með raddstýringu sem setja má í staðsetningartæki og eru gögnin leiðsögukerfi til ferða um höfuðborgarsvæðið og að þéttbýlisstöðum á landsbyggðinni. Haraldur Úlfarsson, framkvæmdastjóri R. Sigmundssonar, segir að með þessu samstarfi sé hægt að bjóða viðskiptavinum heildstætt gagnasafn af landinu öllu.
Með þessum gögnum í Garmin-staðsetningartæki er hægt að stimpla inn heimilisfang á höfuðborgarsvæðinu og aka af stað samkvæmt því sem leiðsögutækið segir manni, bæði með mynd á skjánum og að auki með raddstýringu sem segir hvar og hvenær skal beygja og svo framvegis. 
Á sama hátt má stimpla inn þéttbýlisstaði út um land og leiðir þessi tækni ferðalanginn þá beint á áfangastað. Grunnurinn býður upp á nokkra möguleika í þessu sambandi, að menn velji fljótförnustu leiðina, stystu leiðina, fáförnustu leiðina og þar fram eftir götunum. Það sem er í boði núna er aðeins fyrsti áfangi en hann verður tilbúinn 1. júní. Í þeim næsta, sem verður tilbúinn í byrjun næsta árs, verður búið að bæta við leiðsögukerfi fyrir allt landið, örnefnum og staðarnöfnun og í þriðja áfanga sem kemst í gagnið 1. júní á næsta ári verða grunngögnin orðin nákvæmari og villur lagaðar sem hugsanlega hafa komið upp. 
Tæki fáanleg í ýmsum stærðum og verðflokkum
R. Sigmundsson annast innflutning og þjónustu á Garmin-leiðsögu- og staðsetningartækjum. Þessi bandaríski framleiðandi er í forystu á þessu sviði enda framleiðir hann tæki sem notuð eru í báta og skip, bíla, flugvélar og fyrir hvers konar útivist sem sé æ algengara orðið. Leiðsögutæki sem notuð eru í gönguferðum og til að ferðalangar rati um ókunnar slóðir eru mjög lítil og handhæg, varla stærri en farsímar, og í þau má sækja alls konar upplýsingar. Menn geta verið á götu í London eða Kaupmannahöfn og stimplað inn götu og fengið á skjáinn nákvæmar leiðbeiningar, hvort heldur menn vilja ganga eða aka. Þá er hægt að stimpla inn spurningu um næsta veitingastað og jafnvel flokk veitingastaða, og þá gefur tækið upplýsingar um það sem er í boði. 
Tækin sjálf eru mjög misjöfn að stærð og gerð og segir Haraldur eðlilegt að kaupendur velji tæki eftir því hvernig þau verði notuð. Stærstu tækin með stórum skjám eru fasttengd tæki sem notuð eru t.d. í bílum eða bátum og oft tengja menn búnaðinn við fartölvur. Næsti flokkur er heldur minni tæki sem einnig má nota í bíla og báta en með minni skjá. Þriðji flokkurinn eru síðan handtækin, þau sem menn nota mest við gönguferðir um ókunnar slóðir hvort heldur er í óbyggðum eða borg. Verðið er eins misjafnt og tækin eru mörg en gróflega má segja að þau stærstu kosti kringum 75 þúsund krónur, tækin í millistærð á bilinu 35 til 50 þúsund og þau minnstu milli 10 og 15 þúsund krónur. Verðið ræðst einnig af hversu mikill búnaður er í tækinu, t.d. hvort í því er raddstýring eða ekki. 
Hröð þróun
Haraldur segir að mjög hröð þróun sé þessum tækjabúnaði öllum og þeir sem mikið noti þau komi jafnvel árlega til að skipta yfir í það nýjasta. Taka má undir að þessi tækni á eflaust eftir að breiðast æ meira út eftir því sem menn sjá hversu handhæg þau eru ekki síst þegar ferðast er erlendis og menn eru að aka í fyrsta sinn um ókunna borg eða land, að geta bara stimplað inn næsta áfangastað og haldið af stað eftir leiðbeiningum frá tækinu í stað þess að lesa sig áfram eftir korti. 
joto@mbl.is
