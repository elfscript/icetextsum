Eftir Ingu Rún Sigurðardóttur ingarun@mbl.is STELPUBRETTAFÉLAGIÐ stendur fyrir dagskrá í hjólabrettagarðinum við Seljaveg 2, «Loftkastalaparkinu», á milli 18 og 21 í dag. Linda Sumarliðadóttir er formaður félagsins, sem var stofnað 16. mars 2004. Félagið lætur til sín taka bæði í snjóbretta- og hjólabrettaiðkun auk þess sem forsprakkar félagsins stunda fleiri íþróttir á borð við brimreiðar og klifur.
«Eftir þetta verður partí á Prikinu fyrir þá sem hafa aldur,» segir Linda en það byrjar um 22-23. 
«Það verður leiðbeinandi á staðnum fyrir þær sem vilja. Ég fékk einn af strákunum sem sér um parkið til að vera þarna. Hann er mjög góður og getur kennt þeim sem eru komnar lengra. Fyrir þær sem eru að byrja verðum við stelpurnar líka til taks,» segir hún. 
Ennfremur verður happdrætti á staðnum en vinningar eru m.a. geisladiskar frá Skífunni, klipping frá Síðu að aftan og glaðningur frá Nikita. 
Linda segir mikilvægt að hafa dag sem þennan. «Stelpur eru oft hræddar við að fara að renna sér þegar það eru tuttugu strákar á staðnum og tíu af þeim eru mjög góðir. Okkur langaði líka að hóa stelpunum saman til að sjá hverjar eru að stunda þetta. Við vildum hafa skemmtilegan dag fyrir stelpurnar. Ég vona að það eigi eftir að skila sér í því að fleiri stelpur þori að skeita og láta sjá sig og hætti að vera hræddar við að mæta niður í park eða Ingólfstorg,» segir hún. 
Markmiðið með stofnun Stelpubrettafélagsins var einmitt að virkja stelpurnar. «Okkur langaði til að stelpurnar hópuðu sig meira saman til að gera okkur sýnilegri og hafa meira að gera fyrir stelpurnar. Það hvetur mann áfram að stunda þetta með stelpum.» 
Stelpubrettafélagið ætlar að halda áfram að standa fyrir ýmsum uppákomum og námskeiðum og eru áhugasamir hvattir til að fylgjast með netinu, bigjump.is, og vera vakandi fyrir auglýsingum. Stelpur mæta með hjólabretti í hjólabrettagarðinn við Seljaveg 2, «Loftkastalaparkið», milli kl. 18 og 21 í dag. Um kvöldið heldur fagnaðurinn áfram á Prikinu. www.bigjump.is
