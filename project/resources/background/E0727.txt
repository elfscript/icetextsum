HÆSTIRÉTTUR hefur staðfestdóm Héraðsdóms Reykjavíkur þar sem íslenska ríkið var sýknað af 4,5 milljóna kr. skaðabótakröfu konu sem varð fyrir ætluðum kynferðisbrotum sem barn af hálfu karlmanns sem var sýknaður þar sem brotin þóttu fyrnd. Konan er fædd árið 1979 og var maðurinn ákærður fyrir brot gegn henni á árunum 1985 til 1989.
Konan krafðist skaðabóta frá ríkinu þar sem hún taldi að rekja mætti sýknudóminn yfir manninum til þess að rannsókn málsins hefði dregist úr hófi. Hélt hún því fram að það hefði leitt til þess að honum var ekki kynnt sakarefnið fyrr en brotin voru fyrnd. Taldi hún að ríkið hefði brugðist skyldum sínum með þeim afleiðingum að hún fékk ekki tjón sitt bætt. 
Dráttur breytti ekki niðurstöðu
Hæstiréttur taldi þó ósannað að konan hefði orðið fyrir tjóni af þessum sökum enda hefði ekki verið tekin afstaða til þess hvort ákærði hefði gerst sekur um kynferðisbrotin. Konan byggði ennfremur á því að aðgerðaleysi lögreglu hefði falið í sér ólögmæta meingerð gagnvart sér en í dómi Hæstaréttar kom fram að lögreglan hefði mátt gera ráð fyrir að stefnandi, þá barn að aldri, hefði a.m.k. verið orðin 9 ára þegar tvö ákærð tilvik áttu sér stað. Varð hún 9 ára 13. maí 1988 og áleit lögregla því að sakir væru ekki fyrndar, þegar skýrsla var tekin af manninum 7. maí 2003. Þá taldi Hæstiréttur að sá dráttur sem varð á rannsókn málsins gæti ekki breytt neinu um niðurstöðu þessa máls. Var þar vísað til þess að ekki varð með vissu ráðið af framburði konunar fyrir dómi í refsimálinu hvenær maðurinn átti, áður en stúlkan náði 9 ára aldri, að hafa síðast brotið gegn henni. Yrði því að gera ráð fyrir að brotin hefðu eftir sem áður verið talin fyrnd þó að lögregluskýrsla hefði verið tekin fyrr af manninum. Málið dæmdu hæstaréttardómararni Gunnlaugur Claessen, Garðar Gíslason og Guðrún Erlendsdóttir. Sif Konráðsdóttir hrl. flutti málið fyrir konuna og Einar K. Hallvarðsson hrl. fyrir ríkið.
