Jafnaðarmannaflokknum í Þýskalandi, flokki Gerhards Schröders kanslara, er spáð ósigri í kosningum til þings sambandslandsins Nordrhein-Westfalen 22. þessa mánaðar. Flokkurinn hefur brugðið á það ráð að gagnrýna stórfyrirtæki harkalega í von um að fá kjósendur á sitt band.
Franz Müntefering, formaður flokksins, hóf gagnrýnina fyrir hálfum mánuði þegar hann líkti alþjóðlegum fjárfestum, sem kaupa fyrirtæki, segja upp starfsfólki og hverfa með hagnaðinn, við «engisprettuplágu». 
Þingflokkur Jafnaðarmannaflokksins (SPD), tók jafnvel saman «svartan lista» yfir tólf gráðugustu stórfyrirtækin. Á honum eru m.a. Deutsche Bank, stærsti banki Þýskalands, og bandaríski fjárfestingarbankinn Goldman Sachs. 
Markmiðið með listanum, sem var lýst sem könnun á atvinnurekstri í Þýskalandi, var að hefja umræðu um harðneskjulegar hliðar kapítalismans fyrir kosningarnar í Nordrhein-Westfalen, fjölmennasta sambandslandinu. 
Búist er við að kjósendur í Nordrhein-Westfalen refsi stjórn SPD og Græningja fyrir efnahagsörðugleika, mikið atvinnuleysi og breytingar á lögum um vinnumarkaðinn, en þær þykja koma hart niður á atvinnulausum Þjóðverjum. Schröder hefur ekki farið leynt með náin tengsl sín við vinnuveitendur, hefur verið kallaður «vinur forstjóranna» og lagt áherslu á erfiðar efnahagsumbætur síðustu misseri. 
Skoðanakannanir benda til þess að Kristilegir demókratar séu með tíu prósentustiga forskot á Jafnaðarmannaflokkinn í Nordrhein-Westfalen. Forystumenn flokksins hafa að undanförnu lagt áherslu á að tryggja sem mesta kjörsókn meðal vinstrisinnaðra kjósenda. 
Vill markaðshagkerfi með félagsleg gildi
Müntefering, sem er sjálfur kominn af verkafólki í Nordrhein-Westfalen, gagnrýndi «aukin völd fjármagnsins» og sagði að viðleitni stórfyrirtækja til að ná hámarksgróða hvað sem það kostaði stefndi «lýðræðinu í hættu þegar til lengdar lætur». «Við viljum markaðshagkerfi með félagsleg gildi, ekki bara markaðshagkerfi.» 
Deutsche Bank olli miklu uppnámi í febrúar þegar bankinn skýrði frá því að hann væri rekinn með mesta hagnaði frá árinu 2000 sama dag og hann tilkynnti að 6.400 starfsmönnum hans yrði sagt upp. 
Ummæli Münteferings ollu titringi í stjórnum þýskra fyrirtækja og samtök atvinnurekenda vöruðu við því að umræðan um kapítalismann gæti dregið úr fjárfestingum í Þýskalandi.
