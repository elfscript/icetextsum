Ég hugsa til Flugna Jóns Thoroddsens því ég var bara tíu ára þegar ég sá þá bók fyrst. Ég átti að læra kvæði að eigin vali fyrir skólann og pabbi benti mér á Hattinn úr Flugum Jóns. Ég man hvað mér varð létt og hvað ég varð hjartanlega fegin þegar ég las textann og ég tengdist honum strax án þess að grufla sérstaklega í innihaldinu. Jón dró upp einfalda mynd með kímni en undirliggjandi tóni og ég held að við þennan lestur hafi einhverjar rásir verið opnaðar sem síðar tóku fegins hendi öllu af svipuðum toga. Kímni, uppdregnum myndum, góðlátlegum ábendingum, leik og undiröldu. Pabbi ljósritaði síðan kverið fyrir mig og ég geymdi það inni í umslagi sem afi minn merkti með sinni fallegu rithönd. 
Kverið hafði áhrif á: áhuga minn á því sem virtist bull en fól í sér grundvallaratriði; að taka sjálfa sig ekki of hátíðlega; að treysta lesandanum/áhorfandanum fyrir óvæntum atriðum; að fela sig ekki inni í orðskrúði; að hugsa lagskipt; að stökkva á milli heima og bjóða áhorfandanum að sleppa takinu með manni; að sækja sér nær; að sjá að orð/viðfangsefni þurfa hvorki að vera háfleyg né torskilin til að vera bitastæð; gildi þess að hafa mismunandi víddir í verkum og síðast en ekki síst rýmishugsun. 
Titill bókarinnar höfðaði líka til mín: flugur. Svo skemmtilega margræður í einfeldni og hversdagsleika sínum um leið og hann flögraði út um allt. 
Ég fylgdi stúlkunni heim og hún bjó bakdyramegin. Annað meira eða merkilegra var það nú ekki. 
Verið þið sælir og þakka yður kærlega fyrir fylgdina sagði hún. 
Sælar, sagði ég. 
Hatturinn yðar! 
Hann hefur gott af því sagði ég, og hélt áfram að kveðja stúlkuna. 
Síðar var bókin endurútgefin og ég fékk hana gefins þegar ég var sextán ára. Hún var ekki eins fögur og frumútgáfan og fór ekki eins vel í hendi. Endurgefna útgáfan var þó formála ríkari og sá var eftir Gísla Sigurðsson son Sigga Bald frænda pabba sem bjó einmitt yfir ýmsum þáttum sem kvæði Jóns höfðu í sér. Firrum en aldrei bulli út í bláinn. Þegar mér líður illa eða vantar hvatningarorð leita ég í smiðju þeirra sem fela ofangreinda þætti í sér. Frelsi og öryggi eru kappar sem gott er að hafa sér við hlið og í stikaðri veröld er óhætt að ferðast út um vellina víðu.
