FYRIR þrjátíu árum var Íslandsmót kvenna í skák haldið í fyrsta skipti. Guðlaug Þorsteinsdóttir varð Íslandsmeistari og á sama ári, 1975, varð hún einnig Norðurlandameistari í kvennaflokki. Um þetta leyti varð gróskan í íslenskri kvennaskák meiri en áður og átti Birna heitin Norðdahl þar stóran hlut að máli. Hún var einnig helsti hvatamaður þess að íslenskt landslið yrði í fyrsta skipti sent á Ólympíuskákmót í kvennaflokki. Þetta varð að veruleika árið 1978 og tók kvennalið Íslands síðan þátt í þremur Ólympíumótum til viðbótar. Þegar senda átti lið á mótið 1986 urðu allar skákdrottningarnar óléttar svo af þátttöku gat ekki orðið. Þetta tímabundna ástand, að ekki var sent kvennalið, dróst heldur betur á langinn. Það var ekki fyrr en árið 2000 sem veruleg hreyfing komst á málið þegar Guðfríður Lilja Grétarsdóttir og Helgi Ólafsson börðust fyrir því að sent yrði landslið Íslands í kvennaflokki. Haldnir voru merkilegir fjáröflunarviðburðir, m.a. fjöltefli í Ráðhúsi Reykjavíkur þar sem margar af frammákonum samfélagsins öttu kappi við landsliðskonurnar Guðfríði Lilju, Hörpu Ingólfsdóttur, Aldísi Rún Lárusdóttur og Áslaugu Kristinsdóttur. Skömmu eftir það var skundað á Ólympíumótið í Istanbúl og hafist handa við að hefja kvennaskák á Íslandi til vegs og virðingar. Síðan þá hefur kvennaliðið tekið þátt á Ólympíuskákmótum í Bled og Mallorca. Í sumar mun Evrópukeppni landsliða fara fram í Gautaborg og tekur íslenskt landslið í fyrsta skipti þátt í kvennaflokki. Samfara eflingu landsliðsins hefur verið unnið mikið að því að fá ungar stúlkur til þess að læra að tefla og taka þátt í opinberum mótum. Barnastarf skákfélaganna hefur hér mikið að segja og virðist sem takist hafi að mynda tiltölulega stóran hóp stúlkna sem tefla mikið. Að öðrum ólöstuðum hefur Guðfríður Lilja unnið mikið starf með skákkonum framtíðarinnar. Undanfarin ár hafa námskeið verið haldin á hennar vegum og/eða í samstarfi við taflfélög eða Skákskóla Íslands. Árangurinn af þessu starfi sést á því að á Íslandsmóti stúlkna sem lauk nýverið höfðu aldrei verið jafn margir keppendur. Einnig standa sumar stúlkurnar öflugustu drengjunum vel á sporði. Þannig tylltu sumar sér í efstu sætin á Skákævintýri Eyjamanna fyrir skömmu og í Tívolísyrpu Hróksmanna. Þrjár þessara stúlkna, Jóhanna Björg Jóhannsdóttir, Hallgerður Helga Þorsteinsdóttir og Elsa María Þorfinnsdóttir, munu taka þátt í heimsmeistaramóti barna og unglinga í sumar. Mót af þessu tagi eru stúlkunum hvatning og mikilvægt að þær fái tækifæri þar til að sýna mátt sinn og megin. Það er einnig áhugavert við skákstarf kvenna um þessar mundir að reynt er að virkja fullorðnar konur til skákiðkunar sem hingað til hafa ekki teflt. Þannig var fyrir skömmu hrundið af stað sérstöku skáknámskeiði fyrir þennan hóp á vegum Félags um tafllist kvenna og Skákskóla Íslands. Færri komust að en vildu og var elsti þátttakandinn nýorðin níræð þegar námskeiðið hófst. Guðfríður Lilja hefur haft umsjón með því þar sem megináherslan hefur verið lögð á að kenna helstu grundvallaratriði skáklistarinnar. Einnig hafa verið myndaðir sérstakir «kvennaskáksaumaklúbbar» þar sem konur hittast reglulega í heimahúsum til að ræða um lífsins gagn og nauðsynjar en hafa með sér töfl í stað útsaums. Starfsemi af þessum toga fer vaxandi og getur reynst mikilvægt skref fyrir fjölda kvenna til þess að dusta rykið af taflborðinu heima hjá sér og byrja að máta aðra í fjölskyldunni. Allt þetta starf getur lagt grundvöll að öflugu skáklífi kvenna. Mikilvæg viðbót við þetta er að konur geti leitað sér fyrirmyndar hjá sterkum skákkonum. Fyrir nokkrum misserum gerðist kvennastórmeistarinn Lenka Ptácníková íslenskur ríkisborgari og í vikunni var gengið frá því að hún fengi laun í eitt ár frá launasjóði stórmeistara. Undirritun samnings þessa fór fram við hátíðlega athöfn í Flataskóla í Garðabæ þar sem sjálfur ráðherra menntamála, Þorgerður Katrín Gunnarsdóttir, ritaði undir samninginn af hálfu ríkisins. Við þetta tækifæri tefldi Lenka fjöltefli við rúmlega 300 krakka ásamt Páli Sigurðssyni, formanni Taflfélags Garðabæjar. Lenka mun sinna skákþjálfun og kennslu við Skákskóla Íslands ásamt því að tefla fyrir hönd Íslands, en hún er langstigahæsta skákkona Íslendinga.
Henrik Danielsen tefldi við 18 í blindskákarfjöltefli
Danski stórmeistarinn Henrik Danielsen, skólastjóri Hróksins, vann það glæsilega afrek að tefla 18 blindskákir samtímis í fjöltefli sem Hrókurinn og Íslandsbanki efndu til í vikunni. Henrik vann 15 skákir og gerði þrjú jafntefli en andstæðingar hans voru krakkar sem tóku þátt í Tívolísyrpu Hróksins og Íslandsbanka. Árangurinn var því mjög góður hjá þessum viðkunnanlega Dana. Eingöngu Dagur Andri Friðgeirsson, Hörður Aron Hauksson og Hjörvar Steinn Grétarsson gerðu jafntefli en aðrir andstæðingar Henriks voru: Nikulás Óskarsson, Daníel Óskarsson, Elsa María Þorfinnsdóttir, Dagur Kjartansson, Ingvar Ásbjörnsson, Hrund Hauksdóttir, Júlía Guðmundsdóttir, Júlía Rós Hafþórsdóttir, Sigríður B. Árnadóttir, Ingibjörg Ásbjörnsdóttir, Sindri Snorrason, Daníel Friðgeirsson, Helgi Logason og Brynjar Ísak Arnarsson. Máni Hrafnsson aðstoðaði Henrik við taflmennskuna sem tók 6 klst. en hægt var að fylgjast með henni í beinni útsendingu á Netinu. Fullyrt hefur verið að með frammistöðu sinni hafi Henrik slegið Íslandsmetið í blindskák. Það er vissulega rétt að aldrei áður hefur á Íslandi verið teflt við jafnmarga í blindfjöltefli. Hinsvegar má velta fyrir sér hvort skákmaður sem hvorki er gjaldgengur að tefla fyrir Íslands hönd né er íslenskur ríkisborgari geti átt Íslandsmet í einhverju. Ef fallist væri á að þetta væri Íslandsmet þá yrði í öllu falli komin ný skilgreining á því hver geti átt Íslandsmet. Til samanburðar má geta þess að vart kæmi til álita að 100 metra spretthlaupari frá Bandaríkjunum gæti sett Íslandsmet í slíku hlaupi jafnvel þó að hann hlypi hér á landi. Það er einnig fróðlegt að samkvæmt Alfræðiorðabók Ingimars Jónssonar um skák frá árinu 1988 setti Daninn Ole Larsen nýtt Norðurlandamet í blindfjöltefli er hann tefldi við 28 skákmenn og bætti met sem landi hans Jacob Hansen hafði sett árið áður en þá tefldi hann við 25 sterka skákmenn. Viðmiðið sem þarna var lagt til grundvallar var að Danmörk væri hluti af hóp þjóða sem nefnast Norðurlönd. Engu máli skiptir hvort að Norðurlandamet sé sett í Afríku eða Asíu, eingöngu að það sé Norðurlandabúi sem hafi sett það. Þannig getur Dani sett Norðurlandamet en ekki Frakki. Það sama gildir um landsmet; eingöngu Dani getur slegið danskt met og Frakki franskt met. Það er eingöngu þegar um heimsmet er að ræða að þjóðerni methafans skiptir engu máli. 
Jóhann Hjörtur og Jóhann Helgi tefldu í Stuttgart
Félagarnir í Taflfélagi Garðabæjar, Jóhann Hjörtur Ragnarsson (2.171) og Jóhann Helgi Sigurðsson (2.058), tóku þátt í meistaramóti Stuttgart sem lauk fyrir skömmu. Jóhann Hjörtur fékk 4 vinninga af 7 mögulegum og hafnaði í 41.-68. sæti en Jóhann Helgi fékk 31/2 vinning og lenti í 69.-94. sæti. Alls tóku 160 skákmenn þátt og varð lettneski stórmeistarinn Viesturs Meijers (2.486) efstur á mótinu með 61/2 vinning. 
HELGI ÁSS GRÉTARSSON
