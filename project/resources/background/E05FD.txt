Platan Army of Soundwaves er frumraun rokksveitarinnar Lokbrár, sem hefur vakið athygli fyrir kraftmikla spilamennsku. Platan er komin í búðir og er formlegur útgáfudagur hennar í dag, á afmælisdegi móður Trausta Laufdal Aðalsteinssonar, söngvara og gítarleikara sveitarinnar.
Þessi plata á sér nokkurn aðdraganda en sveitin hefur starfað í nokkur ár eins og Trausti og Óskar Þór Arngrímsson trommuleikari upplýsa í viðtali. Upphafið var samstaf Baldvins Albertssonar hljómborðsleikara og Óskars en þeir störfuðu saman að gerð tölvutónlistar þegar þeir rákust á Trausta, sem þá var í hljómsveitinni Moðhaus. «Við sáum þarna gríðarlega hæfileika og stálum honum. Við urðum að fá hann,» segir Óskar en þá tók við leit að bassaleikara. 
Oddur Ingi Þórsson smellpassaði inn í hljómsveitina og hafa þeir starfað fjórir saman sem einn maður síðustu þrjú árin eða svo. «Við vorum búnir að sætta okkur við engan bassaleikara og vorum farnir að spila með hljómborð, gítar og trommur. Oddur krafðist þess að mæta á æfingu og við sömdum Nosirrah þá. Eftir þetta kvöld var hann endanlega kominn í bandið,» segir Trausti en lagið sem hann ræðir um er «Nosirrah Egroeg» (George Harrison afturábak), og naut mikilla vinsælda síðasta sumar. «Við vorum allir að syrgja Harrison mikið en þetta var skömmu eftir að hann dó. Við ákváðum að búa til lag honum til heiðurs,» segir Óskar. 
Óslítanleg keðja
Samstarfið gengur vel og líkir Óskar sambandinu við «óslítanlega keðju,við erum orðin heildin sem við vorum að leitast eftir að vera» og kallar Trausti sambandið «fullkominn her». «Við pössum saman félagslega og andlega, getum hangið saman öllum stundum,» segir Óskar og tekur Trausti undir þetta, «við erum tengdir við sömu bylgjuna» en þessi samstilling skilar sér á tónleikum. 
Strákarnir eru líka fæddir sama ár, 1983, og fagna því 22 ára afmæli á árinu. «Baldvin og Trausti eru fæddir sama dag, 1. maí, þannig að við erum byltingarbörn,» segir Óskar. 
Lögin á plötunni eru sum nokkuð gömul. «Fólk getur hlustað á plötuna og farið yfir ágrip af síðustu þremur árum hjá okkur,» segir Óskar en elsta er «Nosirrah Egroeg» en það yngsta er «Stop the music», sem komst hátt á lista hjá Xfm og hefur myndband við lagið líka verið í spilun á PoppTíví. 
«Rás 2 gerir mikið fyrir íslenska tónlist og Xfm er byrjað að spila mikið af nýrri íslenskri tónlist. Íslendingar hafa áhuga á Íslendingum og hvað þeir eru að gera. 
Fólk vill heyra íslenska tónlist,» segja þeir. 
«Stop the music» er tekið upp síðasta sumar þegar dansrokkararnir í Franz Ferdinand hljómuðu hvarvetna. «Þetta er svo mikið sumarlag. Við vorum í diskófílíng,» segir Óskar. «Við gátum ekki losnað við hann fyrr en við gáfum lagið út,» bætir Trausti við. 
Strákarnir í Lokbrá pæla mikið í tónlist og segjast þeir lifa og hrærast í tónlist. «Við verðum að prófa allt, hvort sem það er sinfónía eða sítar, söngkonur eða tölvutónlist, þó það sé ekki nema eitt lag,» segir Trausti enda prófar Lokbrá sig áfram með ýmsar tónlistarstefnur á plötunni. «Þetta er kántrí, diskó, rokk og ról, blús, þjóðlagatónlist, ballöður, popp,» segir Óskar en samt sem áður hefur Lokbrá mjög ákveðinn hljóm. 
Áhrifavaldarnir eru margir en þeir segjast líka hafa áhrif hver á annan. «Fyrst vorum við að leita eftir áhrifum en núna hlustum við á hver annan. Við spilum mikið á tilfinningar okkar og leitum meira inná við en útávið. Við erum alltaf að reyna að bæta okkur sem menn,» segja þeir. 
Spila með hjartanu
«Við liggjum ekki yfir neinum nótum,» segir Óskar og Trausti bætir við: «Venjulega þegar við tökum lög sem við eigum ekki er okkur bent á að við séum að spila þau vitlaust. Okkur er alveg sama. Við förum ekki eftir neinum kerfum. Við brjótum reglurnar og búum til okkar eigin,» segir hann og skýtur inn að það geti verið ástæðan fyrir Lokbrárhljómnum. 
«Við spilum nákvæmlega það sem okkur langar til að spila. Það er engin músíklögregla sem bannar okkur að gera eitthvað,» segir Óskar. 
«Maður heyrir muninn á lærðum hljómsveitum og hljómsveitum eins og okkur sem kunna ekkert svo mikið. Við þurfum að spila á tilfinningarnar,» segir Trausti og Óskar tekur við: «Þetta er spurningin hvort þú spilar með hausnum eða hjartanu.» 
«Við vorum ekkert rosalega klárir þegar við hittumst fyrst,» segir Trausti. «Það nennti enginn að spila með mér og ég nennti ekki að spila einn. Það var svo gaman að hitta þessa menn sem nenntu að spila og mæta á æfingar og voru með metnað. Maður varð betri og betri með hverri æfingunni,» segir Óskar. 
Þeir segjast læra mikið á því að hlusta á eigin tónlist. «Við höfum lært að hlusta á það sem maður er að gera, ekki bara spila það,» segir Óskar. 
«Við hlustum mikið á okkur sjálfa og pælum mikið í okkar eigin tónlist. Það er fátt sem ég hlusta á meira en okkur. Það er gaman ef maður getur lært af sjálfum sér,» segir Trausti en vinnuferlið fer því oft fram á milli æfinga. «Við erum alltaf með hugann við Lokbrá. Þetta gefur okkur svo mikið,» segir Óskar 
Þeir semja því lögin í sameiningu en Trausti semur textana enda syngur hann þá. «Það væri meiri uppgerð ef maður væri alltaf að syngja annarra manna texta.» 
«Þetta er órjúfanlegur hringur, það er enginn stóri kallinn eða litli kallinn, það eru allir jafnir. Við setjumst fyrir framan hjóðfærin okkar og erum eins og einn maður,» segir Óskar en þeir segja að þeir eigi ekki í erfiðleikum með að ræða málin. «Við erum mjög hamingjusamir. Það er ekkert skemmtilegra en að vera í hljómsveit með bestu vinum sínum.» 
Upptökur á plötunni gengu vel og þeir segja þetta hafa verið góðan tíma. Upptökuferlið var 4-5 mánuðir með löngum hléum frá því í ágúst á síðasta ári nema hvað «Nosirrah Egroeg» var tekið upp fyrr. Platan er tekin upp í Tíma, Sundlauginni, Barmahlíð og Blackheath í London og hljómjöfnuð í Stúdíó Sýrlandi. 
Útgáfufyrirtæki Mínuss, MSK, gefur plötuna út. «Við erum rosalega hamingjusamir með að lenda á svona góðu útgáfufyrirtæki. Við gerðum plötuna án þess að vera skuldbundnir nokkrum manni. Við vorum eins frjálsir og við vildum með allt. Síðan lendum við á svona útgáfufyrirtæki sem er að gera ótrúlega hluti fyrir okkur,» segir Óskar. 
Þjóðlög og íslenskur hljómur
Lokbrá hefur spilað þjóðlög á tónleikum, m.a. kraftmikla útgáfu af «Á Sprengisandi». Þeir segja uppeldið ástæðu fyrir þessum áhuga. «Mamma söng fyrir mig gamlar þjóðvísur og uppúr ljóðabókum áður en ég fór að sofa,» segir Óskar. «Þetta eru lög sem maður kann eins og nafnið manns. Það er gaman að sjá hvað gerist þegar við prófum að setja okkar kraft í þetta,» segir Trausti. 
Eitt af tíu lögum plötunnar er ungverska þjóðlagið «Óskasteinar». «Við fengum beiðni frá Grandrokki að spila þjóðlög í hálftíma og spiluðum þetta lag meðal annars. Þetta var eina rólega lagið. Það átti ekki að fara á plötuna en Biggi [Birgir Örn Steinarsson upptökustjóri plötunnar] kom á æfingu og vildi endilega að þetta færi á plötuna. Við fengum Katrínu Mogensen úr Mammút til að syngja þetta. Við gáfum henni frjálsar hendur og hún syngur alveg eins og engill,» segir Óskar. 
Eitt sterkt einkenni á Lokbrá er að hún er mjög íslensk hljómsveit en hljómar á sama tíma ekki eins og einhver önnur íslensk hljómsveit. «Ætli við séum ekki eina hljómsveitin á Íslandi sem er ekki að reyna vera útlensk eða hljóma útlensk. Við viljum frekar ýkja þjóðlegheitin í okkur og vera íslenskari en íslenskt,» segir Trausti. 
Plötuumslagið er mjög skemmtilegt en það er í þjóðlegum anda. Myndirnar eru teknar í fjörunni við Eyrarbakka en umslagið er unnið af ljósmyndurunum Sigurjóni Guðjónssyni og Árna Torfasyni. 
Lokbrá er mikil tónleikasveit og hefur fengið góð viðbrögð hjá áhorfendum. «Það er svo gaman að fá viðbrögð frá fólki,» segja þeir. «Sumir halda að við séum mjög reiðir en við erum ekki reiðir heldur erum bara að fá útrás.» 
Hvaðan kemur krafturinn í Lokbrá? «Við trúum bara á Lokbrá. Það er allt sem við stöndum fyrir og gerum. Þetta er sálarkrafturinn okkar,» segir Óskar og þætti sumum eflaust áhættusamt að leggja svona mikið í einn hlut. «Lífið er svo stutt. Allir tónleikarnir okkar eru seinustu tónleikarnir okkar. Við vitum ekkert hvort við munum nokkurn tímann spila aftur. Við viljum ekki deyja vitandi að við spiluðum lélega tónleika sama kvöld,» segir Trausti. «Við vitum ekki hvort þetta endist næstu tuttugu árin eða sex mánuði. Við þurfum að koma eins miklu til skila og við mögulega getum, segir Trausti en strákarnir segjast vona að sem flestir heyri plötuna «melti þetta og hafi gaman af.» 
ingarun@mbl.is Plata Lokbrár Army of Soundwaves er komin út á vegum MSK. www.lokbra.tk
