Innan breska Verkamannaflokksins eru nú nokkrar væringar og kröfur um, að Tony Blair segi af sér heldur fyrr en seinna. Koma þær meðal annars frá fyrrverandi ráðherrum, sem kenna Blair um fylgistapið í annars mjög sögulegum sigri, en Blair er þó ekki vanur að gefast upp baráttulaust að því er segir í grein Sveins Sigurðssonar . Margt bendir líka til, að hann og hans menn hans muni snúa vörn í sókn.
NÆSTU vikur geta orðið þær mikilvægustu á pólitískum ferli Tony Blairs, forsætisráðherra Bretlands, en í Verkamannaflokknum eru uppi kröfur um, að hann axli ábyrgð á «ósigri» flokksins í þingkosningunum og segi af sér sem fyrst, jafnvel ekki síðar en í haust. Það væri þó ekki Blair líkt að svara ekki fyrir sig enda eru hann og stuðningsmenn hans farnir að snúast til varnar.
Breytingarnar, sem Blair gerði á stjórn sinni fyrir helgi voru ekki veigamiklar og sú helst, að Geoff Hoon varnarmálaráðherra var skipt út fyrir John Reid, sem fór með heilbrigðismálin í síðustu stjórn. Þá kom David Blunkett, fyrrverandi innanríkisráðherra, aftur inn og nú sem atvinnu- og eftirlaunaráðherra. 
Í gær, mánudag, ætlaði Blair að tilkynna frekari breytingar, einkum á aðstoðar- og lægra settum ráðherraembættum, og var beðið eftir því með nokkrum spenningi þar sem það getur sagt ýmislegt um stefnu stjórnarinnar á þessu kjörtímabili. Þá skiptir líka miklu hverja hann skipar, hvort það verða menn honum hollir eða Gordon Brown fjármálaráðherra, líklegan eftirmann Blairs í forsætisráðuneytinu. 
Breska þingið kemur aftur saman á morgun en áður mun Blair flytja mikilvæga ræðu á fundi með þingmönnum Verkamannaflokksins. Þar mun hann skýra frá megináherslum stjórnarinnar á þessu kjörtímabili og hugsanlega taka af skarið um sína eigin framtíð í embætti. 
«Hvenær fer hann?»
Nokkrir fyrrverandi ráðherrar, þar á meðal þeir Frank Dobson og Robin Cook, eru meðal þeirra, sem skorað hafa á Blair að draga sig í hlé og ekki á næstu árum, heldur á næstu mánuðum. Segja þeir eins og Clare Short, fyrrverandi þróunarmálaráðherra, að Blair eigi mesta sök á, að Verkamannaflokkurinn tapaði 47 þingsætum í kosningunum og sé nú eins og hvert annað lík í lestinni. 
«Saga stjórnarinnar mun nú snúast um þessa spurningu: «Hvenær fer hann?» Það verður engin endurnýjun, engin ný hugsun meðan henni er ósvarað. Stjórnin mun sýnast sjálfri sér sundurþykk og við munum tapa enn meir í sveitarstjórnarkosningunum á næsta ári,» sagði Short og bætti við, að því miður teldi hún, að Blair myndi reyna að halda út kjörtímabilið. 
John Austin, einn þingmanna Verkamannaflokksins, segist tilbúinn til að bjóða sig fram sem leiðtoga flokksins á flokksþinginu í haust ef Blair hafi þá ekki ákveðið hvenær hann ætli að draga sig í hlé. Ekki þó vegna þess, að hann búist við að ná kjöri, heldur til að þrýsta á aðra um að taka þátt í kjörinu. 
Reyna að breyta sögulegum sigri í ósigur
Fleiri þingmenn hafa tekið í þennan sama streng en stuðningsmenn Blairs eru nú að taka við sér. Segja þeir, að gagnrýnendur forsætisráðherrans láti eins og flokkurinn hafi tapað kosningunum en ekki unnið mjög sögulegan sigur. Alan Johnson, orku- og iðnaðarráðherra, benti á, að stjórnin hefði á bak við sig meirihluta, sem allir flokkar myndu gera sig ánægða með, og Peter Hain, nýr Norður-Írlandsráðherra, skoraði í gær á andstæðinga Blairs að láta heldur í sér heyra á fundi þingflokksins í dag í stað þess að hlaupa á milli fjölmiðla. 
David Blunkett, sem hefur nú aftur tekið við ráðherraembætti, sagði, að svo undarlegt sem það væri, væru sumir þingmenn flokksins að reyna að breyta sigri í ósigur og Alastair Campbell, einn helsti kosningaráðgjafi Blairs, sagði, að þeir, sem teldu sig geta afskrifað forsætisráðherrann, ættu að hugsa sig um tvisvar. 
Ekki auðvelt að steypa leiðtoganum
Ekki er auðvelt að meta hve óánægjan með Blair ristir djúpt í Verkamannaflokknum. Gagnrýni þeirra Cooks og Short, sem voru andvíg Íraksinnrásinni frá upphafi, kemur ekki á óvart og sumir þeirra, sem misstu þingsæti sitt nú, kenna fyrst og fremst Blair og Íraksstríðinu um. Afstaða þessa fólks dugir þó ekki ein og sér. Hyggist einhver þingmaður skora Blair á hólm á flokksþinginu í haust, verður hann í fyrsta lagi að tryggja sér stuðning 20% þingmanna eða 71 af 355 alls. Takist honum það verður skipuð kjörnefnd, sem greiðir atkvæði um leiðtogann, en hún er að jöfnu skipuð þingmönnum, fulltrúum flokksdeilda í kjördæmunum og fulltrúum verkalýðshreyfingarinnar. 
Ótímabærar vangaveltur eða skaðleg umræða?
Nokkuð skiptir í tvö horn með viðbrögð breskra fjölmiðla við hræringunum í Verkamannaflokknum. Sumir þeirra, einkum þeir, sem studdu flokkinn, telja vangaveltur um pólitíska framtíð Blairs með öllu ótímabærar og benda á, að hann hafi marga hildi háð og ávallt komist frá því heill á húfi. Aðrir, eins og til dæmis hið hægrisinnaða Daily Telegraph , telja, að farið sé að hilla undir endalokin hjá Blair sem forsætisráðherra. Aðeins umræðan um það stuðli oft að slíkri niðurstöðu.
