Eftir Jóhann Bjarna Kolbeinsson jbk@mbl.is BANDARÍSKI töframaðurinn Curtis Adams er væntanlegur hingað til lands, en hann verður með sýningu í Austurbæ föstudaginn 7. apríl. Sýning Adams þykir hröð og kraftmikil enda hefur henni oft verið líkt við rokktónleika, og Adams sjálfur verið kallaður «rokktöframaðurinn.» Adams fer ótroðnar slóðir í töfrum sínum og að eigin sögn þrífst hann á því að gera hluti sem engum hefur dottið í hug að framkvæma áður. Hann var mjög ungur þegar hann fékk áhuga á töfrabrögðum.
«Ég fæddist í Long Beach í Kaliforníu, en bý núna í Las Vegas,» segir Adams. «Þegar ég var sjö ára gamall fór faðir minn með mig og systur mína á sýningu töframannsins David Copperfield. Hann kveikti áhuga minn á töfrabrögðum og það varð ekki aftur snúið,» segir Adams sem er einungis 23 ára gamall. Þrátt fyrir ungan aldur segist hann vera orðinn frekar leiður á hinum hefðbundnu töfrabrögðum og því sé hann sífellt að finna nýjar áskoranir. «Ég vil koma töfrabrögðum á æðra plan, þannig að það verði erfiðara fyrir aðra töframenn að fylgja í kjölfarið,» segir Adams og bætir því við að sýningarnar hans bjóði ekki eingöngu upp á töfrabrögð. «Þær bjóða upp á allt, hip-hop dans, breikdans, sjónhverfingar, grín, og svo leikum við okkur með sprengjur og byssur. Þetta er að mörgu leyti eins og bíómynd með Arnold Schwarzenegger,» segir hann. 
Stundar jóga
Eins og áður kom fram býr Adams í Las Vegas, sem hann segir fullkomna borg fyrir töframenn. «Las Vegas er skemmtanahöfuðborg heimsins. Hér starfa fleiri töframenn en nokkurs staðar annars staðar. Mig langar hins vegar að fara með mína sýningu út um allan heim. Það eru til dæmis mikil forréttindi að fá tækifæri til þess að koma til Íslands með sýninguna,» segir Adams, sem er nýkomin heim frá Kanada þar sem hann sýndi listir sínar. Aðspurður segist hann ætla að bjóða Íslendingum upp á atriði sem hann hefur aldrei sýnt opinberlega áður. 
«Við munum í fyrsta skipti sína atriði þar sem ég gríp byssukúlur með tönnunum. Þetta er sígild sjónhverfing sem við höfum þróað yfir á nýtt stig. Áður fyrr reyndi fólk að grípa byssukúlur með tönnunum með misjöfnum árangri, og fjölmargir létu lífið í þeim tilraunum. Þetta fólk notaði hefðbundnar byssur. Við ætlum hins vegar að notast við vélbyssu,» segir Adams, og bætir því við að um mjög hættulegt atriði sé að ræða. «Með venjulegri byssu er einungis um eitt skot að ræða. Vélbyssa skýtur hins vegar 10 skotum á sekúndu og maður verður að forðast öll hin skotin,» segir Adams, sem hefur blessunarlega sloppið við alvarleg meiðsl í starfi sínu. 
«Eitt sinn var ég reyndar að sýna atriði á vélhjóli og datt og fékk gat á höfuðið. Ég kláraði þó sýninguna, líkt og ég hef reyndar alltaf gert,» segir Adams. «Annars krefjast atriðin þess að ég sé í mjög góðu formi, og hafi gott úthald. Ég þarf líka að vera liðugur, því annars á ég á hættu að meiðast illa. Þess vegna stunda ég mikið jóga,» segir töframaðurinn að lokum. Miðasala á Curtis Adams - Töfra sem rokka hefst klukkan 10 í dag. Miðasalan fer fram í verslunum Skífunnar í Reykjavík, verslunum BT á Akureyri og Selfossi og á event.is. Miðaverð er 1.900 kr., 2.900 kr. og 3.900 kr. Miðagjald er 220 kr.
