NÝLIÐI Tónlistans, ofurskutlan Gwen Stefani, gerði garðinn upphaflega frægan með hljómsveit sinni No Doubt. Sú sveit var þekkt fyrir frumlega popp-ska-tónlist en sú tónlistarstefna hefur verið vinsæl í vesturhluta Bandaríkjanna undanfarna áratugi. En núna er stúlkan búin að venda kvæði sínu í kross, búin að senda frá sér sóló-plötu sem virðist vera sniðin að tónlistarsmekk ungra stúlkna og stúlkan því komin í bullandi samkeppni við Christina Aguilera og Britney Spears. Á plötunni sækir Stefani áhrif til Austurheims eins og glögglega má sjá á myndböndunum en þar eru iðulega ungar japanskar skólastúlkur og kabuki-málaðar blómarósir.
