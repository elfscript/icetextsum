Elínborg Guðmundsdóttir fæddist á Kringlu á Ásum í Húnaþingi 8. september 1903. Hún lést á Heilbrigðisstofnuninni á Blönduósi 8. apríl síðastliðinn. Foreldrar hennar voru hjónin Guðmundur Sigurðsson frá Kringlu og Anna Guðbjörg Jónsdóttir frá Gröf í Mosfellssveit. Systur Elínborgar voru Anna Guðrún, f. 1902, d. 1974, Teitný, f. 1904, d. 2000, og Anna Sigurlína, f. 1914, d. 1974. 
Elínborg ólst upp í föðurgarði á Kringlu. Hinn 23. febrúar 1922 giftist hún Jóni M. Einarssyni, kennara, f. 1895, d. 1968, en foreldrar hans voru hjónin Björg Jónsdóttir og Einar Stefánsson. Þau Jón og Elínborg eignuðust eina dóttur, Önnu Guðbjörgu, f. 1926, d. 2002. Hennar maður var Jón Trausti Kristjánsson frá Efri-Mýrum, f. 1928, d. 1993. Eignuðust þau fimm börn og eru fjögur þeirra á lífi nú. Einnig ólu þau upp eina fósturdóttur. 
Jón og Elínborg hófu búskap á Blönduósi og bjuggu þar alla tíð. Elínborg var um áratugaraðir matráðskona, bæði hjá vegavinnuflokkum, á Hótel Blönduósi og í mötuneyti sláturhúss SAH. 
Útför Elínborgar verður gerð frá Blönduóskirkju í dag og hefst athöfnin klukkan 14. 
Elsku Elínborg, alsæla er orð sem kom upp í huga mér er þú kvaddir þennan heim og komst til þeirra sem þú unnir svo afar heitt og fóru á undan þér yfir móðuna miklu. Sumir langt á undan þér og aðrir langt um aldur fram. Þú hefðir jú orðið hundrað og þriggja ára nú næstkomandi september. Ég vil þakka þér fyrir að hafa verið til, þvílík kjarnakona er þú varst, þú hafðir allt að gefa, ást, umhyggju, fórnfýsi, ósérhlífni og alltaf til taks ef einhver af okkur í fjölskyldunni þurfti á þér að halda. Móttökurnar þegar við komum norður í heimsókn til þín voru yndislegar, meira að segja var umhyggja fyrir hundinum líka, hafðu þökk fyrir það. Ég var að rifja upp núna um daginn, þú varst 85 ára gömul þegar þú varst að kenna mér að sauma kjólföt á dansherra Jóhönnu Ellu, ég er hrædd um að það séu ekki margir sem stíga í þín fótspor. Hafðu einnig þökk fyrir hve yndisleg þú varst við móður mína til svo margra ára. Elínborg hafðu þökk fyrir allt og allt í okkar samskiptum til 30 ára.
Þín tengdadóttir 
Berglind Freymóðsdóttir.
Elsku besta amma (langamma). 
Ég kalla þig ömmu því það er eina sem þú tókst í mál að ég kallaði þig. Þú varst sko amma okkar systra. Amma mín ég samgleðst þér af öllu hjarta því nú getur þú lokst hvílt þig á þessu lífi og hitt börnin þín á ný (ég bið að heilsa pabba). Einnig verður þú aftur í örmum þíns heittelskaða eiginmanns og þess hefur þú eflaust beðið lengi. 
Amma mín ég minnist þín af alúð og mikilli hlýju, þú gafst okkur svo margt og margar dýrmætar stundir. Allar minningarnar frá Blönduósi og því gamni er fór þar fram og ekki má gleyma öllum þeim skiptum er þú fórst í ferðagallann þinn: brúnu buxurnar og brúna hattinn, til þess að koma með rútunni til Reykjavíkur og dvelja í Blönduhlíð 8. Ég á ennþá ferðahattinn þinn og ber hann stolt, enda er ég hálfnafna þín. 
Ég kveð þig elsku amma með söknuð í hjarta en minnist þín í allri þinni fegurð, þinni ástúð og þínu örlæti. Þú skilur svo mikið eftir og mátt mjög stolt á himnum dvelja. 
Elsku, elsku, amma mín, þú varst alltaf svo fín, góðhjörtuð, yndisleg og hlý, ég hlakka til að sjá þig á ný... 
þín 
Jóhanna Ella.
Elsku amma mín. Nú sit ég hér og skrifa nokkur kveðjuorð til þín. Þú yfirgafst þennan heim 8. apríl eftir langt líf. Margar minningar koma upp í hugann, sérstaklega frá bernsku minni. 
Fyrstu sex ár ævi minnar bjó ég hjá ykkur afa, ásamt foreldrum mínum og stóra bróður, Jóni. Alltaf átti ég skjól hjá ykkur afa, þið vilduð allt fyrir okkur barnabörnin gera. Ég þakka þér fyrir alla þá ást og umhyggju sem þú gafst mér. Ég er stolt af að heita sama nafni og þú. 
Við fjölskyldan í Noregi kveðjum þig með þessum ljóðlínum: 
Ég þakka þau ár sem ég átti 
þá auðnu að hafa þig hér. 
Og það er svo margs að minnast, 
svo margt sem um hug minn fer. 
Þó þú sért horfinn úr heimi, 
ég hitti þig ekki um hríð, 
þín minning er ljós sem lifir 
og lýsir um ókomna tíð. 
(Þórunn Sig.) 
Guð blessi þig, elsku amma mín. 
Þín 
Elínborg.
Elsku Ella mín, það er komið að kveðjustund. Efst í huga mér er þakklæti fyrir að hafa átt þig að frænku, móðursystur sem alla tíð umvafðir mig hlýju þinni og kærleika en allt frá því ég man fyrst eftir mér var það hluti af tilveru minni að fara norður á Blönduós með mömmu á sumrin og gista hjá þér og Jóni. Þessar ferðir eru mér ógleymanlegar. Þú varst óþreytandi að finna eitthvað skemmtilegt fyrir mig að gera enda þótti mér alltaf jafn gaman að fara til ykkar. 
Seint á haustin komst þú síðan suður og dvaldir hjá okkur í Vonarstrætinu. Það fylgdi þér alltaf frískur blær, mikið talað og hlegið, ég hlustaði á ykkur mömmu rifja upp æskuminningar frá Kringlu þar sem þið voruð fæddar og ólust upp. 
Milli ykkar systrana, Önnu mömmu minnar, Teitnýjar og þín ríkti mikill kærleikur. Það var stutt í aldri milli ykkar þriggja, en systir ykkar Sigurlína var talsvert yngri. Þið báruð hag hver annarrar fyrir brjósti og náðuð að halda sambandinu sterku þótt þið byggjuð hver á sínum staðnum, Anna móðir mín í Reykjavík, Teitný á Skagaströnd og þú með fjölskyldu þinni á Blönduósi, en samgöngur og síminn voru þá ekki notuð í sama mæli og í dag. 
Umhyggja þín við mig og fjölskyldu mína kom vel í ljós þegar móðir mín lést, þú fylgdist með okkur og sýndir ómetanlega vináttu. Í mörg ár þegar þú komst suður og dvaldir hjá Jóni dóttursyni þínum, komst þú alltaf og gistir nokkrar nætur hjá okkur. Það brást ekki að þú kæmir með jólakökur bakaðar að þínum hætti, með bæði rúsínum og súkkulaðibitum, góðgæti sem rann ljúflega niður hjá strákunum mínum Þú varst af þeirri kynslóð þar sem lífið var ekki alltaf dans á rósum, en með lífsgleði þinni, kímni og þrautseigju var eins og þér tækist alltaf að sjá björtu hliðarnar. Kímni og hnyttin tilsvör verður minning sem mun lifa með okkur sem deildum tíma með þér. 
Elsku Ella mín, þú ert síðust ykkar systra að kveðja þennan heim, lífshlaupið var orðið langt og margt á dagana drifið. Þú varst löngu ferðbúin, og margir þeirra sem þér voru kærastir farnir á undan, en æðruleysið og róin sem einkenndu þig síðustu ár voru aðdáunarverð. 
Það er trú mín að vel hafi verið tekið á móti þér. Ég bið algóðan Guð að varðveita þig og leiða áfram. 
Helga Benediktsdóttir.
Elínborg ömmusystir mín og nafna hefur kvatt þetta jarðlíf á 102. aldursári. 
Þegar ég hugsa um þig, kæra frænka, þá sé ég þig fyrir mér brosandi. Þú varst einstök, alltaf kát og hress og það fylgdi þér mikill kraftur. Alltaf þegar þú hittir mig spurðir þú: «Hvað segir þú nafna mín?» 
Það var alltaf jafn gaman þegar þú komst í heimsókn til ömmu og afa út á Skagastönd og gistir hjá þeim í nokkra daga eftir jólin. Þið amma spiluðuð löngum stundum vist við okkur systkinin, alltaf voruð þið hressar, slóguð í borðið og létuð spilið ganga hratt. Þetta eru góðar minningar sem gott er að eiga. 
Ég fel í forsjá þína,
Guð faðir, sálu mína, 
því nú er komin nótt. 
Um ljósið lát mig dreyma 
og ljúfa engla geyma 
öll börnin þín, svo blundi rótt. 
(M. Joch.) 
Kæra nafna, ég veit að frændfólkið tekur vel á móti þér og það verður slegið á létta strengi. Guð blessi minningu þína. 
Þín nafna, 
Anna Elínborg Gunnarsdóttir.
Ein mín uppáhaldsfrænka, Elínborg Guðmundsdóttir, er látin. 
Minningarnar streyma um huga minn. Ég man hvað ég var alltaf spennt á milli jóla og nýárs þegar ég vissi að von væri á Ellu frænku til Skagastrandar í heimsókn til ömmu og afa á Bergi. Spiluð var vist og haft gaman af, enda var alltaf stutt í hláturinn. 
Ég minnist litla fallega hússins hennar, það var alltaf svo gaman að koma til hennar enda voru trakteringarnar alltaf jafn ljúfar. 
Mér fannst alltaf jafn gaman að fá jólapakkann frá Ellu frænku, pakkarnir voru svo fallega skreyttir hjá henni. 
Ég þakka þér, elsku frænka, fyrir allt og ég efast ekki um að þú eigir eftir að taka nokkur spil við ættingjana okkar. 
Hvíl í friði, elsku frænka. 
Þín frænka 
Áslaug Sif Gunnarsdóttir.
Jæja, amma, þá kom að því að þú fékkst að kveðja þennan heim. Og vonandi ertu komin á betri stað þar sem þér líður vel, hjá ömmu Stellu, Jóni langafa og afa Trausta. 
Það er voðalega skrítið að hugsa til þess að núna á ég enga ömmu Stellu og enga Ellu ömmu á Blönduósi. En svona er lífið. 
Þegar ég spóla til baka og hugsa um allt það sem við höfum gert saman þá vekur það aðeins góðar minningar. Ég man þegar þú áttir heima í bláu blokkinni á Blönduósi og þegar við sóttum þig stundum á jeppanum okkar til að fara með þig í bíltúr eða taka þig með okkur á Skagaströnd þá áttir þú svona lítinn koll/pall sem þú steigst upp á til að komast upp í bílinn, og þótti mér það hrikalega fyndið að þú þyrftir að nota svoleiðis en ég gat komist sjálf upp í bílinn. 
Alltaf þegar ég heimsótti þig upp á sjúkrahús áttirðu gotterí, sýndir mér alltaf myndir og sýndir mér fínu fötin þín. Þú varst stolt af fjölskyldunni þinni og talaðir alltaf fallega um alla. 
Á fermingunni minni gafstu mér armband sem Jón Stefnir frændi gaf þér einhvern tímann fyrir langalöngu og fannst mér það æðisleg tilfinning að fá að eiga eitthvað sem þú áttir og mun ég alltaf passa það og varðveita. 
Elsku langamma, ég mun sakna þín. Bið að heilsa ömmu og afa. Knúsaðu þau frá mér og endilega hvíslaðu því að þeim að mér þyki vænt um þau og sakni þeirra mjög. 
Þín langömmustelpa 
Eydís Ósk Einarsdóttir.
