Nýlega var gengið frá nýju deiliskipulagi fyrir athafnasvæðið umhverfis Grundarfjarðarhöfn. Samkvæmt því er gert ráð fyrir töluverðri landfyllingu vegna byggingareita fyrir hafsækna starfsemi.
Nú þegar hefur verið auglýst útboð vegna grjótvarnar og landfyllingar norðan við Norðurgarð eða Stórubryggju eins og garðurinn er nefndur í daglegu tali. Um er að ræða um 5.000 fermetra svæði með um 3.500 fermetra byggingarsvæði Á því svæði er m.a þegar fyrirhugað að reisa svo kallað «Frystihótel» sem mun gera það kleift að freðfiski verði skipað beint út frá Grundarfjarðarhöfn. Þá mun eitt olíufélaganna hafa sent inn fyrirspurn vegna lóðar undir birgðageymslu. Svokölluð litla bryggja sem á sínum tíma var upphafið að hafnarmannvirkjum í Grundarfirði mun senn heyra til liðinni tíð en hún verður rifin eftir að önnur stærri verður byggð fyrir sunnan hana. Verður senn hafin vinna við að reka niður stálþil umhverfis hina nýju bryggju. 
Nýr vegur mun síðan tengja athafnasvæði hafnarinnar við smábátahöfnina og þjóðveginn inn í bæinn að austanverðu. Þessa dagana er verið að vinna við að breyta frárennslislögnum við höfnina og færa í eina meginlögn sem mun koma í sjó fram norðan við fyllinguna.
