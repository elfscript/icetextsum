Eftir Kristján Geir Pétursson kristjan@mbl.is VIÐRÆÐUR hafa staðið yfir milli Verzlunarmannafélags Reykjavíkur og Pósthússins, dreifingaraðila Fréttablaðsins, að undanförnu um kaup og kjör blaðbera. Að sögn Elíasar Guðmundar Magnússonar, forstöðumanns kjarasviðs VR, liggja fyrir drög að samningi sem forsvarsmenn Pósthússins eru með til skoðunar. Ekki sé þó um að ræða sams konar samning og Árvakur gerði við VR vegna sinna blaðbera árið 2003. Greiðslur fyrir blaðburð byggist á svæðaskipulagi en ekki þyngdarmálum. «Þetta er allt önnur nálgun þar sem greitt er mismunandi fyrir hverfi eftir ákveðnum mælingum, sum hverfi eru til að mynda með mörgum fjölbýlishúsum og önnur með færri. Það má segja að hvert svæði sé í raun og veru tímamælt,» segir Elías. Hann segir að Pósthúsið hafi sett fram kröfu um að farin yrði þessi leið í samningsgerðinni. 
«Við hefðum alveg verið til í sambærilegan samning og við Árvakur en það er sjálfsagt að skoða alla möguleika. Við höfum mestar áhyggur af því að réttarstaða þessa fólks sé ekki í lagi og við viljum ná samningi sem getur tryggt fólki réttarstöðu.» 
Einar Þorsteinsson, framkvæmdastjóri Pósthússins, segir að aðilar ætli að hittast aftur á fundi eftir hvítasunnu. Ekki liggi ljóst fyrir hvenær samkomulag við VR verði í höfn en stefnt sé að því að samningar liggi fyrir, fyrir næsta haust. Einar segir að fyrirtækið vilji fyrir alla muni tryggja réttarstöðu blaðbera með samningi. 
Segir launin 25% lægri
Gunnlaugur Júlíusson, faðir blaðburðardrengs, sem gagnrýnt hefur dreifingaraðila Fréttablaðsins í hálft annað ár fyrir að ganga ekki frá kjarasamningi við sína blaðbera, sagði í grein í Morgunblaðinu 18. apríl sl. að grunnlaun Fréttablaðsins væru um 25% lægri en hjá Morgunblaðinu á sama blaðburðarsvæði þrátt fyrir að blaðberi Fréttablaðsins bæri út nær helmingi fleiri blöð en blaðberi Morgunblaðsins. 
Einar vildi ekki svara efnislega gagnrýni Gunnlaugs þegar eftir því var leitað, en ítrekaði að fyrirtækið vildi tryggja réttarstöðu sinna blaðbera með samningi við VR. 
Nærri 1.200 blaðberar starfa hjá Pósthúsinu.
