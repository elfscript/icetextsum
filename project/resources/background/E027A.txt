Prófastsheimsókn í Hafnarfjarðarsókn
Prófastur Kjalarnessprófastsdæmis, dr. Gunnar Kristjánsson, mun «vísitera» Hafnarfjarðarsókn í lok vikunnar og huga að framkvæmdum og kirkjustarfi á vegum Hafnarfjarðarkirkju. Þrjú ár eru liðin frá því að hann koma í slíka heimsókn í fyrsta skipti sem prófastur. 
Hann mun prédika við messu kl. 11 á sunndaginn kemur, 17. apríl, en prestar kirkjunnar, sr. Gunnþór Þ. Ingason sóknarprestur og sr. Þórhallur Heimisson, þjóna fyrir altari og Antonía Hevesi leikur á orgel kirkjunnar og kirkjukórinn syngur. Sóknarbörnum og öðrum er koma þá til kirkju gefst tækifæri til að ræða við prófastinn í léttum hádegisverði sem boðið verður til í Hásölum Strandbergs eftir messuna sem ánægjulegt væri að sem flestir myndu sækja. 
Sóknarnefnd Hafnarfjarðarkirkju. 
Lokasamvera barnastarfs og fræðsla í Fríkirkjunni í Reykjavík
LOKASAMVERA barnastarfsins í vetur verður í Fríkirkjunni við Tjörnina sunnudaginn 17. apríl nk. kl. 11. Hjörtur Magni og Ása Björk ásamt Ara Braga sjá um stundina og Carl Möller verður við hljóðfærið. 
Eftir stundina gefum við öndunum við Tjörnina brauð og síðan er messukaffi í Safnaðarheimilinu í umsjón kvenfélagsins. 
Sjáumst kát og hress, allir eru hjartanlega velkomnir. 
Fræðslu- og samræðukvöld í Fríkirkjunni í Reykjavík
Mánudagskvöldið 18. apríl, kl. 20, verður fræðslu- og samræðustund í Safnaðarheimilinu. Umfjöllunarefnið verður munurinn á kaþólskri og lúterskri trú. Vegna andláts páfa og umfangs- og viðhafnarmikillar útfarar hans hefur mikið verið fjallað um ævi hans og störf. Öll sú umfjöllun hefur vakið spurningar hjá mörgum um muninn á þessum kristnu kirkjudeildum og í hverju hann felst. 
Allir eru velkomnir. 
Heimsókn hjá Íslensku Kristskirkjunni
Helgina 16.-17. apríl verður Dan Siemens frá Lutheran Renewal í Bandaríkjunum í heimsókn hjá Íslensku Kristskirkjunni. Hann verður með námskeið á laugardeginum kl. 13-16. Þar fjallar hann um: Þarftu að «uppfæra» mynd þína af Guði? Þegar Guð kallar fólk til nýrrar andlegrar víddar í þjónustu sinni og lífi, þá þarf það að «uppfæra» mynd sína af honum. «Uppfærslan» er að fá ferska opinberun og kröftugri sýn á eðli Guðs. Á sunnudeginum talar hann á báðum samkomum kirkjunnar, bæði kl. 11 og kl. 20. Á kvöldsamkomunni syngur einnig lofgjörðarkór KFUM og KFUK. Allir eru velkomnir að taka þátt í starfi Íslensku Kristskirkjunnar, sem er til húsa í Fossaleyni 14 í Grafarvogi. 
Ársafmæli fermingarinnar í Garða- og Bessastaðasókn
Laugardaginn 16. apríl klukkan 18, verður ársafmæli fermingarinnar í Garða- og Bessastaðasókn í safnaðarheimili Vídalínskirkju. 
Ársafmæli fermingarinnar fyrir fermingarbörn vorsins 2004 og foreldra þeirra úr báðum sóknum Garðaprestakalls, Garða- og Bessastaðasókn, verður haldið að venju í safnaðarheimili Vídalínskirkju á ofangreindum tíma. Nú, þegar um það bil ár er liðið frá fermingu, hefur verið ákveðið að hópurinn hittist ásamt foreldrum og rifji upp og endurnýi kynnin. 
Þetta fyrsta ár eftir ferminguna er án efa búið að vera ár mikilla breytinga og því er skemmtilegt að hittast og ræða málin. Við byrjum með stuttri helgistund í kirkjunni, þar sem kemur að Þorsteinn Haukur Þorsteinsson, forvarnafulltrúi frá Tollstjóranum í Reykjavík, og leiðir okkur í söng og lofgjörð. Segir Þorsteinn Haukur okkur frá starfi sínu í baráttunni við fíkniefnin og kynnir sinn besta vin, fíkniefnaleitarhundinn Bassa og hversu mikilvægur Bassi er í baráttunni gegn sölumönnum dauðans, fíkniefnasölunum. Veitingar verða í boði kirkjunnar. 
Happdrætti verður fyrir fermingarbörnin og þá foreldra sem mæta með þeim. 
Það er von okkar prestanna að «Ársafmælið» megi verða til að styrkja þau vináttubönd sem við bundumst í fermingarstarfinu svo að þau endist út ævina. Þannig megið þið öll vita að þið eigið ávallt «hauka í horni» þar sem kirkjan ykkar er. Hittumst glöð og hress í kirkjunni okkar og eigum góða samveru. 
Hans Markús Hafsteinsson sóknarprestur. 
Friðrik J. Hjartar prestur. 
Gleði
Hvernig væri að koma til vinnu á mánudegi og vera enn í skýjunum eftir að hafa tekið þátt í guðsþjónustu sunnudagsins? Hafa fengið endorfínáfyllingu vegna þess hve tónlistin og prédikun voru upplífgandi og samskipti við Guð og fólk uppbyggileg? 
Þetta er takmarkið með guðsþjónustu í samkomusal Hauka að Ásvöllum 17. apríl 2005 kl. 20. Prestar, tónlistarfólk og kórar Ástjarnarsóknar, Fríkirkjunnar í Hafnarfirði og Kvennakirkjunnar leggja sitt af mörkum að Guði og mannfólki verði þjónað í gleði. Kaffi, meðlæti og gott spjall í vingjarnlegu umhverfi að helgihaldi loknu. 
Kirkjuskólaheimsókn í Kálfatjarnarkirkju
Laugardaginn 16. apríl koma kirkjuskólar Seljakirkju og Kálfatjarnarkirkju saman til kirkjuskólahátíðar í Kálfatjarnarkirkju. Gert er ráð fyrir komu kirkjugesta um eða eftir kl. 11.15, léttar veitingar eftir herlegheitin í kirkjunni. 
Tónlistarguðsþjónusta og aðalsafnaðarfundur Árbæjarsafnaðar
Sunnudaginn 17. apríl kl. 11 mun Þorvaldur Halldórsson söngvari og tónlistarmaður vera með okkur í tónlistarguðsþjónustu safnaðarins. Eins og mörgum er kunnugt eru þriðja hvern sunnudag svokallaðar tónlistarguðsþjónustur. Hinir ýmsu listamenn eru fengnir til samstarfs við helgihaldið. Hefur þessi leið gefist vel og verið tekið opnum örmum af safnaðarfólki. Guðsþjónustan á sunnudag verður miðuð við alla aldurshópa. Það verður fjölskyldustemning með öllu tilheyrandi. Í framhaldi af guðsþjónustunni verður aðalsafnaðarfundur kl. 12. Rétt til setu á þeim fundi eiga þeir sem eiga lögheimili í Árbæjarsöfnuði. Viljum við hvetja safnaðarfólk til að koma og eiga góða stund með Þorvaldi Halldórssyni og öðru safnaðarfólki á sunnudaginn kl. 11. 
Æðruleysismessa í Dómkirkjunni
Æðruleysismessa verður í Dómkirkjunni sunnudaginn, 17. apríl kl. 20. Einhver mun segja þar af reynslu sinni úr baráttunni við áfengissýkina. Magga Stína, Hörður og Birgir Bragasynir og Hjörleifur Valsson sjá um tónlistina. 
Sr. Hjálmar Jónsson flytur hugleiðingu og sr. Jakob Ágúst Hjálmarsson leiðir samkomuna. Þessu sinni höfum við um hönd Máltíð Drottins (altarisgöngu). Í æðruleysismessum deilum við reynslu okkar, vonum og þrá og styrkjum vitundarsamband okkar við Guð. 
Seljakirkja í sumarskapi
FJÖGUR leikjanámskeið verða haldin fyrir börn á aldrinum 6-10 ára í Seljakirkju í sumar. 
Þau verða sem hér segir: 1. 13.-16. júní; 2. 20.-24. júní; 3. 8.-12. ágúst; 4. 15.-19. ágúst. 
Skráning hefst þann 9. maí í síma kirkjunnar 5670110 og þar eru frekari upplýsingar gefnar.
