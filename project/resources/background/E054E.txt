Árásin á tvíturnana í New York 11. september 2001 hafði gríðarleg áhrif á allt líf í Bandaríkjunum, ekki bara það sem við sjáum í fréttum, heldur einnig á lista- og menningarlíf. Í kjölfarið hefur komið út nokkuð af bókum, teiknimyndasögum, tónverkum og kvikmyndum sem reyna að vinna úr þessum skelfilega viðburði og mikið á eftir að koma. Ný skáldsaga Jonathans Safrans Foers, Extremely Loud and Incredibly Close, telst einmitt til slíkra bókmennta, enda fjallar hún að nokkru leyti um eftirköst árásanna.
Jonathan Safran Foer er fæddur og upp alinn í Washington og nam heimspeki í háskóla. Hann virðist snemma hafa fundið fjölina sína, hallaðist að evrópskum rithöfundum á við Franz Kafka, James Joyce og Bruno Schulz að því hann segir sjálfur og sumir gagnrýnendur hafa einmitt sagt hann evrópskan rithöfund frekar en bandarískan.
Móðurafi Safran Foers var pólskur gyðingur sem varð fyrir barðinu á nasistum en komst þó lífs af. Hann missti þó eiginkonu sína og unga dóttur og fluttist til Bandaríkjanna eftir stríð að hefja nýtt líf. Móðir Safrans Foers er því af pólsku bergi brotin, en faðir hans lögfræðingur sem starfaði lengstaf sem gullsmiður. Safran Foer á tvo bræður, eldri og yngri, og sá eldri er blaðamaður og bókahöfundur, er einn ritstjóra tímaritsins The New Republic, og sá yngri er einnig blaðamaður. 
Safran Foer skrifaði Everything is Illuminated í Princeton og lauk nánast við bókina á meðan hann var í fullu námi. Þar hjálpaði til að hann vill helst skrifa innan um annað fólk, á bókasöfnum, í kaffihúsum eða heima hjá vinum. Hann er reyndar með sérstaka vinnuaðstöðu utan heimilisins en segist aðeins fara þangað þegar hann langar ekki að skrifa. 
Metsala og bíómynd
Everything Is Illuminated vakti mikla athygli og seldist vel vestan hafs, 100.000 eintök í bandi og 150.000 í kilju. Kemur svo væntanlega ekki á óvart að kvikmynd hefur verið gerð eftir sögunni og verður frumsýnd í haust. 
Mörgum fannst nóg um þegar spurðist að hann hefði fengið hálfa milljón dala, um þrjátíu milljónir króna, í fyrirframgreiðslu fyrir Everything is Illuminated, og fyrir vikið skaust hann upp á stjörnuhimin bandarískra bókmennta, aðeins 25 ára gamall, enda fátt sem vekur eins mikla athygli meðal bókamanna en peningar. (Þess má geta hér að fyrirframgreiðsla fyrir Extremely Loud and Incredibly Close var milljón dalir, um sextíu milljónir króna.) 
Skrifað af íþrótt
Sögurnar í Everything Is Illuminated eru tvær samansúrraðar. Annars vegar segir Úkraínumaðurinn Alexander Perchov frá því er hann gerist leiðsögumaður ungs bandarísks gyðings, Jonathans Safrans Foer. Safran Foer er að leita að heimaslóðum afa síns sem var fæddur og upp alinn í þorpinu Trachimbrod, þar sem hann kynntist líka konunni sem bjargaði honum frá morðóðum nasistum. Hin sagan er svo fólgin í handriti sem söguhetjan Jonathan Safran sendir Perchov þar sem segir frá íbúunum í Trachimbrod. 
Sagan er skrifuð af mikilli íþrótt, sérstaklega kaflarnir sem lagðir eru í munn Alexanders Perchovs, en þættirnir af lífinu í Trachimbrod eru ekki eins forvitnilegir. Deilurnar um bókina spruttu svo af því að málið sem Perchov notar er mjög uppskrúfað og óvenjulegt, greinilegt að hann skrifar með aðstoð samheitabókar og skilur illa þau orð sem hann notar. Mörgum þótti þetta lúalegt hjá Safran Foer, að hann væri að gera gys að enskukunnáttu útlendinga, en þeir hinir sömu hafa ekki lesið bókina því eftir því sem líður á hana verður enskan sem Perchov notar meira ekta en sú enska sem söguhetjan Safran Foer notar til segja sögu af ímynduðum ættmennum, sögu sem er í raun uppsuða úr hundrað ára einsemd og álíka sögum - söguhetjan Safran Foer er að reyna að búa sér til forvitnilega og spennandi áa í stað menntaðra fátæklinga sem héngu á horriminni öldum saman. 
Níu ára ofviti
Í Extremely Loud and Incredibly Close eru sögurnar líka tvær, önnur sem gerist á okkar tímum, í kjölfar árásanna á tvíturnana, og svo frásögn af hremmingum í heimsstyrjöldinni síðari. Aðalsöguhetjan er Oskar Schell, níu ára gamall ofviti sem faðir hans er gimsteinakaupmaður sem vinnur í öðrum tvíturnanna. Hann er einmitt staddur þar þegar árásin er gerð og á meðan hann bíður þess sem verða vill hringir hann heim nokkrum sinnum og talar inn á símsvarann, skilaboð sem verða Oskari eðlilega mjög verðmæt, einskonar boð að handan. 
Í kjölfar föðurmissisins eyðir Oskar tímanum í að finna upp hluti sem verndað geta fólk og bætt líf þess, eins og ísflugvélar sem ekki er hægt að skjóta hitanæmum flugskeytum á, eða sjúkrabíla sem eru svo langir að þeir ná frá heimili sjúklingsins að sjúkrahúsinu, hringi með ljósum sem blikka í takt við hjartslátt (fyrir pör) og svo má telja. Hann reynir líka í sífellu að koma orðum að því sem brýst um innra með honum, á stundum eru setningarnar eins og níur ára gáfaður piltur myndi segja þær en aðrar eru eiginlega of fullorðinslegar fyrir Oskar þó þær séu góðar. Dæmi: «Allt sem fæðist hlýtur að deyja þannig að líf okkar eru eins og skýjakljúfar. Reykurinn stígur mis-hratt en þeir loga allir og við sitjum öll föst.» 
Á endanum áttar hann sig á því að leitin skiptir máli en ekki það að finna (það er nauðsynlegt að sigla, en ekki að lifa, eins og Plútark hefur eftir Pompeiusi). 
Ævintýralegir þættir
Þó sagan standi föstum fótum í nútímanum, í raunveruleikanum, eru líka í henni ævintýralegir þættir, ekki beinlínis töfraraunsæi, en tilbrigði við það - leit Oskar að skránni sem lykillinn gengur að er vitanlega leit hans að föður sínum sem er ekki svo ýkja ævintýralegt, en frásögnin af afa hans og ömmu er ótrúleg, ekki síst sagan af því hvernig þau skiptu rýminu í kringum sig í «hvergistaði» þar sem hlutir týndust fyrir fullt og allt og fólk gat horfið. Samskipti afans og ömmunnar eru líka sérstök - afi hans verður fyrir svo miklu áfalli í loftárás bandamanna á Dresden í seinna stríði að hann missir málið, sem er ekki ótrúlegt í sjálfu sér, en eftir það skrifar hann allt niður, meira að segja hlátur: «ha, ha» þegar honum er skemmt og í sturtunni skrifar hann niður textann sem hann er að «syngja» og horfir svo á blekið skolast niður ristina. 
Þeir sem lesa báðar bækur Safrans Foers sjá vitanlega skyldleikann með þeim, enda er Safran Foer að sækja söguefnið að hluta í sjálfan sig og til ættingja. Í viðtali við tímarit New York Times fyrr á árinu sagði Safran Foer til að mynda frá áfalli sem hann varð fyrir sjálfur sem ungur dregur, nánast jafnaldri Oskars, er sprenging varð í efnafræðitíma og fjögur börn slösuðust, tvö þeirra alvarlega. Safran Foer brenndist illa á höndum og varð fyrir miklu andlegu áfalli, neitaði að fara út úr húsinu í nokkurn tíma á eftir eða leika sér við önnur börn - segist hafa fengið þriggja ára taugaáfall. Lýsingin á því hvernig hann bregst við slysinu er ekki svo frábrugðin því hvernig Oskar tekur áfallinu þegar faðir hans ferst svo sviplega og sýnist mega draga þá ályktun af að hann sé að einhverju leyti að skrifa um eigin erfiða reynslu. 
Safran Foer notar ljósmyndir mikið í bókinni, enda er henni ætlað að vera eins og minnisbók Oskars að mestu leyti. Margar myndanna eru úrklippur, aðrar af kroti, húsmunum, húsum eða mannvirkjum. Sérdeilis áhrifamikil er myndröðin síðast þar sem maður fellur upp í annan tvíturnanna, sláandi reyndar og sérkennilegt að sumir þeir sem um bókina hafa fjallað hafa ekki áttað sig á þessu, talað um mann sem fellur niður. 
(Byggt á Salon, Tímariti New York Times og fleiri heimildum.)
