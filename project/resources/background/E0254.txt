Gamla pósthúsið var reist árið 1847 við Austurvöll í Reykjavík. Það varð pósthús 1872, síðar hafði Morgunblaðið þar aðsetur um tíma. 1928 var Gamla pósthúsið flutt út í Skerjafjörð og þaðan var það flutt 1941 að Brúnavegi 8, þar sem það hefur staðið sem íbúðarhús frá því Hallur Hallsson tannlæknir flutti það á sumarhúsaland sitt þar. Nú búa þar hjónin Ragnhildur Þórarinsdóttir og Bergur Benediktsson og eru þau að opna þetta sögufræga hús sem skammtímagistingu um þessar mundir.
Í stórum og glæsilegum garði á Brúnavegi 8 stendur gamla pósthúsið í bland við nýrri byggingar. Húsráðendur þarna eru Ragnhildur Þórarinsdóttir og Bergur Benediktsson. Þau eru senn að opna gistingu í gamla pósthúsinu, en þau eiga nú eign þessa ein.
«Við keyptum þetta hús 1982 með félögum okkar Áslaugu Helgadóttur og Nichlas Hall. Við gerðum húsið upp saman á næstu 7 árum sem íbúðarhús fyrir okkur öll. Þessir félagar okkar vildu fyrir skömmu selja, við keyptum þeirra hlut í eigninni og ætlum að leigja hana út í skammtímaleigu, ferðamönnum innlendum sem erlendum. 
Þetta er óvenjulegt sambýli og við vildum hafa hönd í bagga með hvernig þetta yrði nýtt. Þess má geta að þetta er reyklaust hús og það komast þar fyrir 6 manns í rúmi og einn til tveir að auki. Við veitum þá þjónustu að kaupa inn fyrir fólk ef það óskar en að öðru leyti sér það um sig sjálft hvað mat snertir. Þetta er fullbúið og ríkmannlegt heimili, « segir Ragnhildur við blaðamann inni í stofu hins gamla pósthúss, sem upphaflega var reist 1847 og stóð þá við Austurvöll, á lóðinni Pósthússtræti 11, þar sem Hótel Borg stendur nú. 
Skrifstofa Milljónafélagsins og íbúðarhús Thors Jensens
«Árið 1872 var Ole P. Finsen skipaður póstmeistari fyrstur manna. Bjó hann þá í umræddu húsi og setti þar upp póstafgreiðslu í norðurendanum. Var þar oft þröngt á þingi er fréttist að póstur hefði borist til bæjarins, enda tíðkaðist þá ekki útburður bréfa,» segir Ragnhildur, en hún og maður hennar hafa kynnt sér eftir föngum sögu hússins. 
Árið 1898 voru að hennar sögn þrengslin orðin slík við póstafgreiðsluna að ekki var lengur við unað og hún því flutt í Barnaskólann við Pósthússtræti. Upp frá því gekk húsið við Pósthússtræti 11 undir heitinu gamla pósthúsið. 
Árið 1902 eignaðist Thor Jensen húsið og bjó þar ásamt fjölskyldu sinni þar til þau fluttu að Fríkirkjuvegi 11. Milljónafélagið var í gamla pósthúsinu með skrifstofur sínar um tíma og nokkru síðar hafði Morgunblaðið bækistöð í húsinu um skeið. Er ákveðið var að reisa Hótel Borg var húsið flutt suður í Skerjafjörð árið 1928 á lóð á mótum Reykjavíkurvegar og Þvervegar, sem nú heitir Einarsnes. Var þar m.a. rekið barnaheimili um tíma. Í byrjun árs 1941 eignaðist Hallur Hallsson tannlæknir húsið og nokkrum mánuðum síðar var honum 0gert að fjarlægja gamla pósthúsið vegna flugvallargerðarinnar. Breska hernámsliðið flutti síðan húsið í Laugarásinn 14. ágúst 1941, á lóð sem nú er Brúnavegur 8. Þar hefur það verið fært í upprunalegt horf og blasir við sjónum manna, - víðförlasta hús í Reykjavík. Framan á því er skjöldur sem á er letrað: 
« Gamla pósthúsið, reist 1847, í húsi þessu var fyrsta pósthús á Íslandi 1872 til 1898. Húsið stóð þá við Pósthússtræti 11. Póstur og sími gaf minningarskjöld þennan í tilefni 150 ára afmælis hússins .» 
Hafa endurgert gamla pósthúsið í upphaflegri mynd
Þegar þau Ragnhildur, Bergur og félagar keyptu þessa eign var auk gamla pósthússins einnig á lóðinni íbúðarhús sem Hallur tannlæknir hafði reist fyrir Skúla son sinn og svo bílskúr. 
«Við breyttum húsnæði þessu mikið,» segir Ragnhildur. 
«Við vorum í húsnæðinu á meðan við breyttum því. Við höfðum keypt af Tryggva Hjörvar og fjölskyldu og fengum að vita að um tíma hefði verið leirlistarverkstæði í austurenda hússins.Við hækkuðum þakið á bílskúrnum og gerðum þar stofu. 
Gamla pósthúsið ákváðum við að endurbyggja í upprunalegri mynd samkvæmt gömlum myndum, enda er það friðað að utan. Við reyndum að haga endurbótunum innanhúss á því húsi og hinu húsnæðinu þannig að það væri gott íbúðarhúsnæði fyrir tvær fjölskyldur, arkitekt og leiðbeinandi við endurbæturnar var Leifur Blumenstein byggingafræðingur, einn helsti sérfræðingur í endurbótum gamalla húsa. 
Það var mikið verk að koma gamla húsinu í upprunalegt horf, það var forskalað en ekkert skemmt. Það þurfti að taka af forskalninguna og endurgera glugga. Við unnum að þessum breytingum og breytingum innanhúss og lukum öllu þessu árið 1989. 
Hafliði Jónsson fyrrverandi garðyrkjustjóri hannaði garðinn
Ástæðan fyrir því að Hallur ákvað að láta flytja gamla pósthúsið hingað var að hann átti þá sumarhúsaland hér, um hálfan hektara. Hann var mikill áhugamaður um garðrækt og hafði þegar plantað talsverðu af trjám í landi sínu.Hann fékk Hafliða Jónsson, síðar garðyrkjustjóra Reykjavíkur, til að hanna þennan stóra garð í kringum húsið árið 1956. 
Garðurinn er allur uppbyggður úr grjóthleðslum sem ekki hafa haggast í öll þessi ár. Í honum var talsvert net göngustíga og einnig akvegur. 
Hallur var sem fyrr sagði kominn með talsverða ræktun hér strax um 1930 og plantaði þá nokkrum þeim gömlu trjám sem hér eru á lóðinni. 
Hér var plantað miklu af rifsi sem skjólbeltum og talsverðu af lerki. Rifsið höfum við tekið í burtu að hluta og plantað nýju annars staðar, en lerkitrén hafa hækkað gríðarlega þennan tíma sem við höfum búið hér. Nokkur tré höfum við höggvið til þess að skapa öðrum vaxtarrými.» 
Ragnhildur bendir blaðamanni á stórt og fremur kræklótt tré nánast í húsagarðinum. 
«Þetta tré köllum við klifrutréð vegna sköpulags þess, en það þarf að klippa þetta tré mikið árlega, annars vex það alltof nálægt húsinu,» segir hún. 
«Garðurinn var sem fyrr sagði í upphafi hálfur hektari en síðar, um 1960, byggði Hallur Hallsson yngri sér íbúðarhús á hluta lóðarinnar og fékk þá talsvert af henni við hús sitt sem stendur við Kleifarveg 6. Mér hefur verið sagt að mikið af grenitrjám hafi verið höggvin þegar það íbúðarhús var reist. 
Við þessa byggingu minnkaði lóðin við þetta hús niður í einn fjórða af hektara. 
Mikil gróska er hér í öllum gróðri og hlýtur Hallur eldri að hafa látið flytja hingað mikið magn af mold í upphafi því hér var bara urð og grjót, rétt eins og er t.d. umhverfis Áskirkju nú, að því er mér skilst,» segir Ragnhildur. 
Garðurinn má vera hæfilega villtur án þess að vera ljótur
Hún kveður komið að endurnýjun og viðhaldi á þessum garði. 
«Það þarf að grisja og leyfa þeim trjám sem eftir standa að njóta sín. Það þarf einnig að koma garðinum í þannig horf að hægt sé að hirða hann, það þýðir ekki að hafa beð sem þarf t.d. að reyta. Hann þarf að vera hæfilega villtur án þess að vera ljótur. Hér er talsverður mosi, en ég er alveg sátt við hann, finnst hann bæði mjúkur og fallegur. Við eyðum þeim tíma sem þarf til að halda garðinum í horfi. Oft er þó grasið orðið það hátt milli trjánna að ekki þýðir annað en slá það með orfi og ljá að gömlum sið. Ef við hjónin getum ekki annað umhirðunni kaupum við okkur þá aðstoð sem þarf. 
Hér var í upphafi mikið af grjóti þannig að nóg grjót hefur verið til hleðslu, fagmaður hefur hannað garðinn og hleðslurnar og fagmenn hljóta að hafa unnið verkið, vafalaust hefur Hallur haft góða menn í vinnu, þetta er allt svo fagmannlega gert, Hallur hefði aldrei getað hlaðið allt þetta einn og sjálfur. 
Þær breytingar sem við höfum gert höfum við gert í samráði við garðyrkjumenn og höfum einnig haft samband við Jóhann Pálsson fyrrverandi garðyrkjustjóra, hann kom hingað og skoðaði garðinn og þekkir hann og hefur gefið okkur mörg góð ráð. Nú er garðyrkjumaður að vinna að ákveðnum breytingum í garðinum. 
Við viljum minnka grasflatir þannig að ekki þurfi að slá eins mikið. Af þeim sökum höfum við hellulagt stórt svæði við húsið, 70 fermetra sl. sumar, auk þess sem þá var þegar hellulagt og nú höfum við keypt viðbótarhellur hjá Hellusteypunni JVJ til þess að halda áfram að helluleggja í sumar auk þess sem við ætlum að laga gömlu hellulögnina. Þetta ætlum við að gera til þess að við og gestir hússins getum notið garðsins betur utanhúss þegar vel viðrar. Við höfum í huga að færa garðinn til nútímalegra horfs en að hann haldi jafnframt öllum sínum gömlu einkennum.»
