Kópavogur, Gerðarsafn, Hamraborg 4.
Hún er horfin. Einungis örfáar manneskjur náðu að sjá hana. Aðeins nokkrar ljósmyndir eru til vitnis um horfna tilvist hinnar tilkomumiklu innsetningar «Frosinn pollur» (1998) eftir Heklu Dögg Jónsdóttur. Listakonan smíðaði risavaxið verk utan um ísskáp. Ísskápurinn lá á gólfinu, hurðin hafði verið tekin af honum og hann kældi poll. Að þremur dögum liðnum var innsetningin fjarlægð og lítill pollurinn, sem lítið bar á en var nú frosinn, var berskjaldaður og ofurseldur valdi sumarsólarinnar. «Ég virðist hafa gríðarlegan áhuga á töfrum,» fullyrðir Hekla Dögg Jónsdóttir (*1969) og útskýrir að áður fyrr - þegar hún dvaldist í Bandaríkjunum - hafi hún oft hugsað til undursamlegra síðsumarmorgna bernsku sinnar á Íslandi. Hún lýsir því hvernig þunn íshimna gat legið yfir pollunum og hvernig þetta fyrirbrigði hafði áhrif á hana. Andspænis sköpunarferli næturinnar, hverfulu og undraverðu sjónarspili náttúrunnar, stillti Hekla Dögg upp voldugri ísskápsinnsetningunni, groddalegri og karllegri tækni. Spyrja má hvort hún svipti á einhvern hátt hulunni af dulúðugum bernskuminningum sínum með innsetningunni «Frosinn pollur». 
Verk Heklu Daggar eru knúin áfram af áhuganum á ummyndun, efnahvörfum (í yfirfærðri merkingu). Hún tekur nytjahluti og framandgerir þá með því að færa þá yfir í annað samhengi. Listakonan hefur áhuga á því óræða millirými sem verður til við yfirfærsluna. Hún hefur t.a.m. farið til Íslands með haug af loftnetskúlum á bíla (car antenna balls), sem eru vel þekktar í Bandaríkjunum. Þessa vita gagnslausu hluti fær viðskiptavinurinn hjá verslunarkeðju í Los Angeles, sem á ættir að rekja til Hamborgar. Kúlurnar með fyndnu andlitunum hafa ákveðna merkingu þar, þær eru ágengur auglýsingamiðill sem ætlað er að styrkja samkennd innan tiltekins markhóps. Þegar farið hafði verið með þessar skemmtilegu kúlur til Íslands og þær höfðu verið settar í listrænt samhengi vöktu þær vitaskuld sambærileg jákvæð viðbrögð, en hið markaðsbundna samhengi og menningarlegur bakgrunnur þeirra í Bandaríkjunum var horfinn. Hluturinn var eftir sem áður hinn sami. Svipað var upp á teningnum í rýmisinnsetningunni «Flying Lady» (1999). «Flying Lady» er bleik golfkúla sem hún hengdi upp á vegg í hvítu herbergi sem var að öðru leyti tómt, þannig að áhorfandinn fékk á tilfinninguna að kúlan væri á flugi. Um leið barst rödd óperusöngkonu út úr kúlunni. Fyrir tilstilli tilfærslunnar og þeirrar áherslu sem lögð var á golfkúluna, ásamt áletruninni sem gaf verkinu nafn, öðlaðist hún óvænta merkingu: Golfkúlunni er jafnað saman við konuna og fullkomnun sópransöngkonunnar rennur saman við viðleitni golfleikarans til að ná fullkomnun í íþrótt sinni. Hekla Dögg Jónsdóttir þefar uppi slíkar heillandi ummyndanir sem listin gefur frjálst og opið rými. Æ ofan í æ skarast virkni og efniseiginleiki við töfra og andlega þætti. Listakonan leggur áherslu á að þessar ummyndanir eigi sér einnig stað í okkar eigin heimi: «Þegar smápeningi, einni öflugustu táknmynd efnishyggjunnar, er varpað ofan í brunn verður hann skyndilega að andlegri táknmynd.» 
Benedikt Hjartarson þýddi. 
Höfundur er forstöðumaður Kynningarmiðstöðvar íslenskrar myndlistar.
