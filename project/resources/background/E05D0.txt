*KARL Ægir Karlsson varði doktorsritgerð sína í taugavísindum við sálfræðideild University of Iowa í Iowa City í Bandaríkjunum 18. febrúar síðastliðinn. Heiti ritgerðarinnar er «The Neural Substrates of Atonia and Myoclonic Twitching During Sleep in Infant Rats». Andmælendur voru dr. Mark S. Blumberg, dr. Amy Poremba, dr. Scott R. Robinson og dr. John H. Freeman sem öll eru prófessorar við sálfræðideild University of Iowa auk dr. Alan Kay sem er prófessor í lífvísindadeild við sama skóla. Leiðbeinandi verkefnisins var dr. Mark S. Blumberg. 
Rannsóknir dr. Karls snerust um að lýsa taugabrautum sem eru nauðsynlegar fyrir svefn og vöku í nýfæddum rottum. 
Svefn er ráðgáta; þrátt fyrir að við verjum einum þriðja af ævinni sofandi þá er ekki vitað til hvers svefninn er. Og vegna þess að allt ungviði ver jafnvel enn meiri tíma í svefn en fullorðnir, hefur því verið haldið fram að skýringa á svefninum væri að leita í bernsku; því hefur til dæmis verið haldið fram að þær margvíslegu breytingar sem verða í taugakerfinu eftir fæðingu séu svefnháðar. En vegna þess að taugafræðilegar orsakir svefns í nýburum eru óþekktar eru raunprófanir á slíkum kenningum illframkvæmanlegar. 
Í fyrri rannsóknum höfðu Karl og samstarfsmenn hans hins vegar sýnt að vöðvaspennuleysi, sem er hluti af tónískri birtingarmynd bliksvefns (REM svefns), er einnig mælanlegt í nýfæddum rottum. Orsakir vöðvaspennuleysis, og annarra hluta svefns, eru ekki að fullu ljósar í fullorðnum og þeim hefur aldrei verið lýst í nýburum. Í doktorsverkefni Karls var sýnt fram á að frumur í heilastofninum (ventromedial medulla) orsaka vöðvaspennuleysi séu þær örvaðar (hvort heldur sem er með rafmagni eða með glútamat gerandefnum); þær auka tíðni hrifspenna á meðan vöðvaspennuleysinu stendur og skortur verður á vöðvaspennuleysi ef frumunum er fækkað með sértækum vefjaskemmdum. Enn fremur var sýnt fram á að vöðvaspennuleysi var háð ílagi frá frumum í heilabrúnni (pons); afturvirkum sporefnum var beitt til þess að auðkenna ílagsfrumurnar. Frumur í heilabrúnni sem eru nauðsynlegar fyrir vöðvaspennuleysi fundust á afmörkuðum stöðum (subcoeruleus og pontis oralis) og vefjaskemmdir á þessum stöðum orsökuðu skort á vöðvaspennuleysi án þess að hafa áhrif á aðra þætti svefns. Fasískir svefnþættir og vaka voru hins vegar háðir tíðni og hrynjanda hrifspenna frumna sem liggja frekar baklægt og hliðlægt í heilastofni (dorsolateral pontine tegmentum og einkum í laterodorsal tegmental nucleus). 
Rannóknirnar veita mikilvæga vitneskju um taugafræðilegar orsakir svefns í nýburum og opna nýjar leiðir til þess að skilja tilgang og eðli svefns. Rannsóknir Karls hafa verið birtar í vísindaritunum: Behavioral Neuroscience, Journal of Neuroscience, Neuroscience, Journal of Neurophysiology og PLoS Biology. Einnig hefur verið fjallað um rannsóknir Karls í fjölmiðlum á borð við National Geographic og Washington Times. 
Karl fæddist árið 1971 og var uppalinn í Þorlákshöfn. Karl lauk stúdentsprófi frá Menntaskólanum við Sund 1991 og eftir nokkur ár til sjós hóf hann nám í sálfræði við HÍ og lauk BA-gráðu í því fagi árið 1999. Eiginkona Karls er Elsa Hrafnhildur Yeoman tækniteiknari og eiga þau tvö börn, Kolbein f. 1993 og Nönnu f. 2000. Foreldrar Karls eru þau Guðrún Sigríks Sigurðardóttir , kennari í Þorlákshöfn og Karl Sigmar Karlsson , vélstjóri, athafna- og veitingamaður. 
Karl starfar nú við rannsóknir við Neuropsychiatric Institute í University of California í Los Angeles (UCLA) í Bandaríkjunum. Þar vinnur hann við rannsóknir á taugalífeðlisfræði svefns - bæði í tilraunadýrum og mönnum.
