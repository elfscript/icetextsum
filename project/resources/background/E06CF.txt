BERNHARD Örn Pálsson, prófessor í lífverkfræði og læknisfræði við Kaliforníuháskóla í San Diego í Bandaríkjunum (UCSD), hefur verið valinn í bandarísku verkfræðiakademíuna (The National Academy of Engineering). 
Í frétt frá UCSD Jacobs - School of Engineering segir að það að vera valinn til setu í verkfræðiakademíunni sé einn mesti heiður sem verkfræðingi geti hlotnast. Valið sé viðurkenning á fræðimennsku Bernhards, framsækni hans á tæknisviðinu og brautryðjandastarfi á sviði efnaskiptaverkfræði. Í bandarísku verkfræðingaakademíunni eru nú 2.218 félagar og 186 erlendir samstarfsaðilar. Auk Bernhards voru valdir 75 aðrir nýir félagar í verkfræðiakademíuna hinn 10. febrúar síðastliðinn og níu erlendir samstarfsaðilar. 
Andrew McCulloch, stjórnarformaður lífverkfræðideildar háskólans sem Bernhard starfar við, sagði af þessu tilefni að Bernhard verðskuldaði fyllilega heiðurinn vegna framlags hans og frumherjastarfs á sviði líftækni, vefjaverkfræði og rannsókna og kennslu á sviði líffræði. 
Bernhard hefur skrifað meira en 200 vísindagreinar og haldið yfir 100 fyrirlestra á fræðiráðstefnum sem honum hefur verið boðið til. Hann er eftirsóttur fyrirlesari á fræðaþingum víða um heim, er í ritstjórnum margra fræðitímarita á sviði lífverkfræði og líftæknifræði. Nýútkomin bók hans um kerfislíffræði (Systems Biology: Properties of Reconstructed Networks, Cambridge University Press, 2006) er fyrsta kennslubókin á því sviði, að því er segir í fréttatilkynningunni frá UCSD. 
Foreldrar Bernhards eru Erna Arnar og Páll Vígkonarson úr Garðabæ.
