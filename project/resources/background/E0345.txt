ÍSPRINSESSAN er ný mynd frá Walt Disney-fyrirtækinu sem ætlað er að höfða til þeirra sem gaman höfðu af myndunum um Dagbækur prinsessunar . 
Í þessari mynd er þó engin eiginleg prinsessa heldur fjallar hún um unga stúlku sem er bráðefnilegur listdansari á skautum. 
Nýstirnið Michelle Trachtenberg ( Euro Trip ) leikur Casey Howard, bókaorm sem á sér þann draum heitastan að verða best allra í listdansi á skautum. En það togast á í henni námsdraumarnir og löngunin til að falla í hópinn og því þarf Casey að taka mikilvægar ákvarðanir sem eiga eftir að hafa áhrif á framtíð hennar. Mamma hennar (Joan Cusack) vill helst að hún leggi alla áherslu á að reyna að komast inn í Harvard-skólann og hinar stelpurnar í skautaliðinu eru ekkert endilega að hvetja hana til dáða. En Casey er staðföst stelpa og stendur sig best þegar á móti blæs. 
Tachtenberg er 19 ára gömul og á góðri leið með að verða ein vinsælasta unga leikkonan í Hollywood. Hún er af þýskum og rússneskum uppruna og hóf leikferil sinn aðeins sjö ára gömul er hún lék í þrjú ár í sápuóperunni All My Children . Hún var 11 ára þegar hún fékk fyrsta aðalhlutverkið í Harriet the Spy og svo lék hún líka stórt hlutverk í Inspector Gadget þegar hún var 14 ára. Í þrjú ár lék hún svo Dawn Summer í þáttunum um Buffy vampírubana og eftir það fékk hún hlutverkið í Euro Trip . Næst leikur hún kærustu rokkara sem er við það að slá í gegn í myndinni Vinyl og svo vinsælustu stelpuna í skólanum sem fær harðan keppinaut í Odd Girl Out . ERLENDIR DÓMAR: Roger Ebert Metacritic.com 55/100 New York Times 60/100 (skv. metacritic) Variety 50/100 (skv. metacritic)
