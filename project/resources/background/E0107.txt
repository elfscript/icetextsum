TÖLVUR koma eflaust fyrst upp í huga flestra þegar rætt er um upplýsingatækni. Þessi tækni er þó mun víðtækari er svo að hún byggist einvörðungu á því hjálpartæki sem tölvan er. Þróun tölvunnar og ýmiss konar hugbúnaðar í tengslum við hana er hins vegar lýsandi fyrir þær öru breytingar sem orðið hafa í upplýsingatækninni á síðustu árum og áratugum.
Segja má að saga þess hluta upplýsingatækninnar sem snýr að tölvum og hugbúnaði þeim tengdum hafi fyrir alvöru hafist á seinni hluta síðustu aldar. Það er þó ekki alls kostar rétt því tölvur og hugbúnaður eru ekkert annað en tæki og búnaður sem er tilkominn í framhaldi af uppfinningum og þróun á hinum ýmsu sviðum. Og upplýsingatæknin er einnig meira en það sem snýr að tölvum og hugbúnaði. Síma- og fjarskiptaþjónusta er til að mynda mjög mikilvægur þáttur í upplýsingatækninni. Þó ekki væri nema eingöngu þess vegna er ljóst að saga upplýsingatækninnar nær mun lengra aftur en til þess tíma er tölvufyrirtækin fóru að koma fram á sjónarsviðið eftir miðja síðustu öld. Alltént er hægt að fara aftur til upphafs fjarskiptatækninnar á seinni hluta nítjándu aldar er Skotinn Alexander Graham Bell fann upp talsímann. 
Síminn og þráðlaust samband
Margir uppfinningamenn höfðu reynt að senda talmál milli staða eftir línu áður en Bell tókst það fyrstum manna. Það var 7. mars árið 1876 sem hann fékk einkaleyfi fyrir uppfinningu sinni, sem ýmsir telja með allra merkustu uppfinningum mannsins, en fastlínusíminn hefur verið svo til óbreyttur frá fyrsta síma Bells. 
Annar merkur frumkvöðull í þróun upplýsingatækninnar er Ítalinn Guglielmi Marconi. Hann var fyrstur til að senda þráðlaus boð á milli staða á árinu 1895. Fyrstu sendingarnar voru um stuttar vegalengdir en í desembermánuði árið 1901 sendi hann svo þráðlaus boð yfir Atlantshafið, frá Bretlandi til Nýfundnalands. Þar með sýndi hann fram á að bogalína jarðarinnar hefði ekki áhrif á hin þráðlausu boð. Uppfinning Marconis varð grundvöllurinn að starfsemi útvarps og sjónvarps. 
Í aldanna rás
En áfangarnir og atburðirnir í sögu upplýsingatækninnar eru miklu fleiri en þeir sem hér hafa verið nefndir. Á myndinni hér efst á síðunni, fyrir framan og til hliðar, eru taldir upp nokkrir atburðir í þróun og aðdraganda upplýsingatækninnar, sem allir hafa haft sín áhrif og eiga sinn þátt í þróuninni. Og atburðirnir eru enn fleiri en þeir sem sérstaklega eru dregnir fram. 
Margir af þeim atburðum sem nefndir eru í aðdraganda upplýsingatækninnar eru eignaðir ákveðnum einstaklingum. Annað er hins vegar afrakstur þróunar sem heilu þjóðfélögin stóðu að. 
Það sem myndin sýnir er fyrst og fremst það, að það sem á undan er gengið skiptir máli þegar verið er að fjalla um sögu upplýsingatækninnar. Það á jafnt við um hin ýmsu tól og tæki sem uppfinningamenn fyrri alda fundu upp, sem og ýmislegt annað sem orðið hefur til að stuðla að auknum samskiptum milli manna, svo sem greiningarvél, reiknistokkur, stafróf, talnagrind, dagatal og hellamyndir. Allt þetta og meira til hafði sín áhrif á þróunina.
