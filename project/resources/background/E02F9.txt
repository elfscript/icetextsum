Eftir Brján Jónasson brjann@mbl.is FRAMTÍÐARSVÆÐI Háskólans í Reykjavík verður í Vatnsmýrinni í Reykjavík, á svæði við Öskjuhlíðina sem liggur milli Nauthólsvíkur og Hótel Loftleiða. Teknar verða upp samningaviðræður milli Reykjavíkurborgar og yfirstjórnar háskólans um uppbyggingu á svæðinu.
Guðfinna S. Bjarnadóttir, rektor HR, tilkynnti um þessa ákvörðun á fundi með starfsfólki Háskólans í Reykjavík kl. 15 í gær, og fagnaði starfsfólkið almennt þessari niðurstöðu og klappaði þegar tilkynnt var um staðarvalið. 
Valið stóð á milli Vatnsmýrarinnar og Urriðaholts í Garðabæ, en háskólaráð HR samþykkti samhljóða að velja Vatnsmýrina, að því er fram kemur í tilkynningu frá skólanum. Reiknað er með að framkvæmdir við uppbygginguna hefjist árið 2006, og háskólinn geti hafið störf í nýju húsnæði haustið 2008. Þá verður fjöldi nemenda um 3.000 og starfsmenn skólans um 200. 
Bæði svæðin góðir kostir
Útslagið í valinu milli Urriðaholtsins og Vatnsmýrarinnar gerði staðsetning síðarnefnda kostsins. Bæði svæðin voru álitlegur kostur að mati forráðamanna HR, en nálægðin við þekkingarsamfélag og rannsóknarstofur í Vatnsmýrinni fellur betur að framtíðarsýn skólans. 
Þrjú verkfræði- og ráðgjafarfyrirtæki - Línuhönnun, VSÓ ráðgjöf og Rickes Associates í Boston - voru fengin til þess að leggja mat á kosti beggja svæða, og unnu fyrirtækin mat sitt sjálfstætt og án samráðs sín á milli. Í matinu var tekið tillit til tæknilegra þátta, fjárhagslegra þátta og stefnumarkandi þátta sem snúa að framtíðarsýn háskólans. Á grundvelli greiningar þessara aðila samþykkti háskólaráð samhljóða að semja við Reykjavíkurborg um framtíðarstaðsetninguna. 
«Mynda þekkingar- og nýsköpunarumhverfi»
«Það er mat Háskólans í Reykjavík að Vatnsmýrin skapi einstakt tækifæri til að mynda þekkingar- og nýsköpunarumhverfi á heimsmælikvarða í hjarta höfuðborgarinnar. Auk þess sem íbúum mun fjölga verulega á svæðinu á næstu árum, má gera ráð fyrir að 20 til 30 þúsund manns verði við nám og störf í þekkingar-, háskóla- og rannsóknarumhverfi á Vatnsmýrarsvæðinu,» segir í tilkynningunni. 
Í Vatnsmýrinni sé allt sem prýða beri gott háskólaumhverfi, t.d. nálægð við miðborgina, hátæknisjúkrahús, fræða- og menningarsetur, listasöfn, menningarlíf og fjölbreytta þjónustu. Einnig sé gert ráð fyrir stúdentagörðum fyrir nokkur hundruð nemendur á svæðinu til móts við Hótel Loftleiðir. 
Borgarstjórn fagnar
«ÉG óska Háskólanum í Reykjavík til hamingju með þetta og ég held að þetta hafi verið rétt ákvörðun,» segir Steinunn Valdís Óskarsdóttir borgarstjóri varðandi ákvörðun HR að flytja framtíðarstarfsemi sína í Vatnsmýrina í Reykjavík. Borgarfulltrúar allra flokka í borgarstjórn lýstu yfir ánægju sinni með ákvörðun HR. 
«Samstarf Reykjavíkurborgar og Háskólans í Reykjavík við undirbúning ákvörðunar háskólaráðsins hefur skerpt sameiginlega sýn þessara aðila á frekari þróun Vatnsmýrarinnar sem skapi einstakt tækifæri til að mynda þekkingar- og nýsköpunarumhverfi á heimsmælikvarða í hjarta höfuðborgarinnar,» segir m.a. í bókun sem Steinunn lagði fram á fundinum sem var einróma samþykkt. 
Borgarfulltrúar Sjálfstæðisflokksins og Frjálslyndra og óháðra bókuðu m.a. eftirfarandi: «Nú tekur við það stóra verkefni að búa þessari mikilvægu og framsæknu menntastofnun sem best skilyrði og tryggja henni fyrsta flokks starfsskilyrði til framtíðar.» 
«Mikið tilhlökkunarefni»
«ÉG er mjög spennt fyrir því að flytja í Vatnsmýrina. Þetta er mikið tilhlökkunarefni og ég veit að þetta er rétt ákvörðun. Stundum finnur maður svona hluti á sér, og ég er sannfærð um að þetta var rétt ákvörðun.» Þetta sagði Guðfinna S. Bjarnadóttir, rektor Háskólans í Reykjavík, í samtali við Morgunblaðið í gær, stuttu eftir að hún hafði tilkynnt starfsfólki HR um framtíðarstaðsetningu skólans.
Guðfinna segir að ráðgjafar skólans hafi metið tæknileg mál, fjárhagsleg atriði, og það sem tengist stefnumótun skólans til framtíðar. Það hafi verið síðastnefndi þátturinn sem hafi vegið þyngst. «Þar er engin spurning að Vatnsmýrin er mun sterkari valkostur, og við sjáum fyrir okkur tækifæri til að byggja upp þekkingarstað hér í Vatnsmýrinni. Þjóðir heims eru að byggja upp svona þekkingarsamfélög og þarna eru tækifæri okkar Íslendinga til að vinna saman og nota samlegðaráhrifin.» 
Flokka má starfsemi háskóla í grófum dráttum í tvennt, kennslu og rannsóknir. «Þegar við háskólarnir keppum, þá keppum við um stúdenta - og munum halda því áfram - en við verðum að vinna saman í rannsóknum.»
