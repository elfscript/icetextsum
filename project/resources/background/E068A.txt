CPH VISION í Kaupmannahöfn er virt ksaupstefna í fataiðnaðinum og létu íslenskir hönnuðir sig ekki vanta á stefnuna sem lauk um helgina. Fimm íslensk tískumerki sóttu stefnuna í von um styrkja stöðu sína á Norðurlandamarkaði, Steinunn, ELM, Ásta Créative Clothes, Hanna og Birna Karen, en eftirsótt er að komast þarna inn. Einhverjir voru að reyna fyrir sér í fyrsta skipti en sumir eru fastagestir líkt og Ásta og Birna Karen, sem býr einmitt í Danmörku.
Þá sýndu Jón Sæmundur hjá Dead og Indriði á sýningarsvæði Salka Agency í miðborg Kaupmannahafnar. Indriði, sem hannar aðallega skyrtur og jakkaföt, er kominn með vörur sínar í lífsstílsverslunina Normann Copenhagen. 
Nokkrir nýútskrifaðir krakkar úr fatahönnunardeild Listaháskóla Íslands voru á staðnum í boði Denmarks Design Skole og tóku þátt í sýningu sem kallaðist Hreiðrið og er tileinkuð unga fólkinu, sem nýbyrjað er að fóta sig í hönnunarheiminum. Krónprinsessa Dana, Mary Donaldson, er verndari hönnunarhreiðursins. 
Af tilefni mikillar þátttöku íslenskra hönnuða á tískudögunum, ákvað sendiráð Íslands í Kaupmannahöfn ásamt Salka Agency, Útflutningsráði Íslands og Norðurbryggju að halda hóf þátttakendunum til heiðurs undir nafninu «Cold as Ice». Um 200 gestir mættu til leiks, þ. á m. blaðamenn, innkaupafólk tískuvöruverslana og danskir hönnuðir og listamenn. Skemmtunin var af íslenskum toga en Ragnheiður Gröndal lék á píanó og söng og Alfons X þeytti skífum. Veitingarnar voru frá The Laundromat Cafe og er drykkurinn Eskimóhító, með íslensku brennivíni, sagður hafa slegið í gegn.
