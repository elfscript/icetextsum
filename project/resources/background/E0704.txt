GESTIR þáttarins Orð skulu standa á Rás 1 í dag eru Eiríkur Hjálmarsson, aðstoðarmaður borgarstjóra, og Ragnhildur Richter menntaskólakennari. 
Þau fást við þennan fyrripart, ortan um sjónvarps- og söngkonuna knáu: 
Svakalega er Silvía Nótt
sigurviss í fasi. 
Fyrripartur síðustu viku var ortur um prófkjör Samfylkingarinnar í Reykjavík: 
Steinunn V. og Stefán Jón
stríða Degi í góðu. 
Davíð Þór Jónsson brá fyrir sig kunnuglegu afbrigði: 
Valið er um bílabón
á bifreið sem er skrjóðu- 
r. 
Jórunn Sigurðardóttir botnaði svo: 
Víst þau eru vænstu flón
en vaða þó í móðu. 
Hlustendur lágu ekki á liði sínu frekar en endranær, t.d. Valdimar Lárusson: 
Eru þarna engin flón,
ekkert sjá í móðu. 
Auðunn Bragi Sveinsson: 
Hann þeim einnig sendir són
sinni úr menntaskjóðu. 
Sveinn Auðunsson á þessa tvo: 
Og engan fá úr aski spón,
en undanrennu í skjóðu. 
En íhald þræðir upp á prjón
og yfir svíður glóðu. 
Erlendur Hansen á Sauðárkróki: 
Meðan æða íhaldsflón
inn í þokumóðu. 
Eysteinn Pétursson fór á flug, t.d.: 
Aldrei við það ofurljón
illsakirnar tróðu. 
Af því bíða eflaust tjón,
enda í grárri móðu. 
Lands nú eygja enga sjón
úti á djúpri móðu. 
Eysteinn G. Gíslason sendi allmarga að vanda og notar aldrei sömu rímorðin: 
Ágætt fólk, en ekki hjón,
á hann lofi hlóðu. 
Heiðursfólk og gæðagrjón
geymd í sömu skjóðu. 
Festa dyggan drottins þjón
- Dag - á helga róðu. 
Hlustendur geta sent sína botna á netfangið ord@ruv.is eða til «Orð skulu standa, Ríkisútvarpinu, Efstaleiti 1, 150 Reykjavík».
