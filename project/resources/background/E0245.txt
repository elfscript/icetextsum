GIANLUIGI Buffon, markvörður Juventus, upplýsti í gær að það hefði ekki verið markmið númer eitt hjá liði hans að skora mörk gegn Liverpool í átta liða úrslitum Meistaradeildar Evrópu í fyrrakvöld. Juventus nægði 1:0-sigur til að komast áfram en var slegið út þar sem leikurinn endaði með markalausu jafntefli.
«Okkar takmark fyrir leikinn var að fá ekki á okkur mark, og okkur tókst það. Við vonuðumst síðan eftir því að einstaklingsframtak í sókninni myndi skila einhverju,» sagði Buffon. 
Lið Juventus þótti sérlega dauft í leiknum og það skapaði sér aðeins tvö umtalsverð marktækifæri allan tímann. Og var sem leikmenn liðsins væru sáttir við markalaust jafntefli. 
«Við gerðum Liverpool alltof auðvelt fyrir. Það var vitað mál að það yrði ekki létt að sigra Englendingana og þeir vörðust vel og lokuðu öllu. Samt héldum við áfram allan tímann að dæla háum sendingum, en það hentaði vel þeirra stóru varnarmönnum. Þegar upp var staðið, nýttist ekki markið sem við skoruðum í útileiknum ekki,» sagði Buffon.
