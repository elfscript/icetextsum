Donald Rumsfeld, varnarmálaráðherra Bandaríkjanna, réð nýjum ráðamönnum í Írak frá því í gær að efna til pólitískra hreinsana þegar þeim hefur tekist að mynda starfhæfa ríkisstjórn í landinu. Þá hvatti hann þá til að tryggja að spilling skyti ekki rótum innan stjórnar þeirra. Vöktu hörð ummæli Rumsfelds nokkra athygli en hann kom óvænt í heimsókn til Íraks í gær og hitti þá m.a. Ibrahim al-Jaafari, nýskipaðan forsætisráðherra, og Jalal Talabani, nýkjörinn forseta Íraks.
Rumsfeld sagði að ráðamenn í Bagdad yrðu að ná tveimur meginmarkmiðum, að koma á lýðræði í Írak og ráða niðurlögum uppreisnarmanna í landinu. Sagði Rumsfeld að ráðamenn í Washington óttuðust að nýir ráðamenn - en sjítinn al-Jaafari og Kúrdinn Talabani fara fremst í flokki þeirra - tækju til hendinni og rækju alla yfirmenn írösku öryggissveitanna sem kunna að hafa þjónað undir Saddam Hussein, fyrrverandi forseta Íraks. «Allt sem þeir gera í innanríkis- og varnarmálaráðuneytunum ætti að miðast við að Írakar eru drepnir á hverjum degi, þeir verða því að hafa góðar ástæður fyrir gjörðum sínum,» sagði Rumsfeld við blaðamenn. 
Gert var ráð fyrir því að Rumsfeld færi í heimsókn til borgarinnar Mosul í Norður-Írak. Uppreisnarmenn stóðu fyrir tveimur sjálfsmorðsárásum í Mosul í gærmorgun og beindust þær gegn bílalestum Bandaríkjamanna. Fórust fjórir Írakar í árásunum. 
Pólverjar frá Írak fyrir árslok
Rumsfeld vildi ekki nefna neinar dagsetningar í tengslum við hugsanlegt brotthvarf Bandaríkjahers frá Írak. Jerzy Szmajdzinski, varnarmálaráðherra Póllands, greindi hins vegar frá því í gær að allir pólskir hermenn yrðu kallaðir frá Írak fyrir árslok. 1.700 pólskir hermenn eru í Írak, var fækkað um 700 eftir kosningarnar í Írak í janúar, og Pólverjar segja að brotthvarf hersins eigi ekki að koma Bandaríkjamönnum á óvart, um þetta hafi verið rætt fyrir nokkrum mánuðum.
