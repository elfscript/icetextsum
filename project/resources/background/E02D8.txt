Sigurður Guðmundsson fæddist í Þingholtunum í Reykjavík 22. maí 1914. Hann lést á Hótel Örk í Hveragerði aðfaranótt 7. apríl síðastliðins. Foreldrar hans voru Guðmundur Snorrason, f. á Þórustöðum í Ölfusi 1877, d. í Reykjavík 1955, og Helga Kristjánsdóttir, f. í Efri-Miðvík í Sléttuhreppi 1881, d. í Reykjavík 1926. Sigurður átti tvo albræður, Karl Guðmundsson (1909-1967), og Eyjólf Guðmundsson (1919), og einn hálfbróður, Sókrates Friðfinnsson Kjærnested (1902-1950).
Árið 1935 kvæntist Sigurður Jónu Magneu Grímsdóttur, f. í Reykjavík 1916, d. í Reykjavík 1972. Foreldrar hennar voru Grímur Ásgrímsson, f. á Stærri-Bæ í Grímsnesi 1880, d. í Reykjavík 1973, og Bryndís Jónsdóttir, f. í Hákoti á Akranesi 1886, d. í Reykjavík 1973. Sigurður og Magnea eignuðust þrjú börn: 1) Egill, f. 1935, kvæntur Gerði Jóhannsdóttur, f. 1926. 2) Bryndís Helga, f. 1944, var gift Jónasi Jónassyni, f. 1943. Börn Bryndísar og Jónasar eru: (i) Magnea, f. 1965, gift Sæmundi Davíð Vikarssyni, f. 1966, börn þeirra: Daði Vikar, f. 1990, og Bryndís, f. 1996. (ii) Sigrún, f. 1971, börn Sigrúnar: Dagbjört, f. 1992, og Hjörtur, f. 1994. Sambýlismaður Sigrúnar er Júlíus Schopka, f. 1974. 3) Þuríður Guðný, f. 1955, maki Bergur Jónsson, f. 1955, börn þeirra: (i) Elín Guðbjörg, f. 1981, sambýlismaður Stefán Gestsson, f. 1981. (ii) Berglind Helga, f. 1983. (iii) Jón Sigurður Snorri, f. 1991. 
Útför Sigurðar verður gerð frá Fríkirkjunni í dag og hefst athöfnin klukkan 13. 
Með þakklæti og virðingu kveð ég kæran tengdaföður minn og vin, Sigurð Guðmundsson, Norðurbrún 1 í Reykjavík, sem nú er látinn.
Á bernskuárunum var Sigurður í Miðbæjarskólanum í Reykjavík, en var sendur í sveit á sumrin. Á unglingsárunum var hann ýmist í sveit eða á Eyrinni, en fékk svo starf hjá jarðsímadeild Bæjarsímans í Reykjavík og vann hann þar alla sína starfsævi. 
Sigurður var barn síns tíma og gekk ekki í skóla að fullnaðarprófi loknu, en var hann þó með menntuðustu mönnum og fylgdist lifandi með öllu fram á síðasta dag. 
Þegar Sigurður var aðeins tólf ára að aldri missti hann móður sína og varð það honum þung raun sem hann gleymdi ekki. Mörgum áratugum síðar orti hann kvæði um móður sína sem ólst upp á Hornströndum. Þar segir hann meðal annars: 
Í suðrinu gnæfa fannbarin fjöll
með fallandi snjóþekju skriður. 
Svo nöpur og köld er náttúran öll, 
þar næða stormar um hóla og völl 
með frostbylsins fjúkandi iður. 
En loks kemur vorið með vermandi sól 
og vetrarins hörkur dvína. 
Meðal barnanna litlu sem hoppa út á hól 
úr hreysi sem gaf um veturinn skjól, 
ég sé hana móður mína. 
Sigurður var hamingjusamur maður í einkalífi sínu. Hann kvæntist ungur að árum sinni einu stóru ást, Magneu Grímsdóttur, og bjuggu þau í ástríku hjónabandi þar til hún lést árið 1972, tiltölulega ung að árum. Hún var öllum harmdauði. Sigurður og Magnea eignuðust þrjú mannvænleg börn, sem öll lifa ásamt fimm barnabörnum og fjórum barnabarnabörnum. 
Sigurður bar hag fjölskyldunnar mjög fyrir brjósti alla tíð og hafði í heiðri gömul klassísk gildi heimilanna. Hann var óvenju verkhagur, allt lék í höndum hans, enda var hann ævinlega boðinn og búinn til hjálpar þegar þess gerðist þörf. 
Á yfirborðinu gat Sigurður virst heldur hrjúfur maður, en þeir sem hann þekktu vissu að hann bjó yfir mikilli hlýju og djúpum mannskilningi. 
Á afmælis- og tyllidögum var hann hrókur alls fagnaðar og var jafnan ánægður með að hitta «allt fólkið sitt» eins og hann sagði oft. 
Sigurður var hagyrðingur góður, svo að ekki sé meira sagt. Hann kom oft fram með snjallar vísur við hin ýmsu tækifæri, sem hittu í mark og vöktu gleði. Það var gaman að ferðast með Sigurði, hvort heldur sem var um miðhálendi Íslands eða á söguslóðum sunnan Alpafjalla. Alls staðar gat hann flett spjöldum sögunnar. 
Sem eftirlaunamaður gekk Sigurður í Félag eldri símamanna og gerðist þar virkur þátttakandi. Hann fór í ferðir á vegum félagsins og eignaðist þar marga góða vini og var hann í einni slíkri ferð þegar hann lést. Þá tilkynnti hann við kvöldverðarborðið á hótelinu að nú þyrfti hann að fara í herbergið sitt og leggja sig áður en eftirrétturinn kæmi. 
Með Sigurði er genginn heiðarlegur og vammlaus maður sem skilaði sínu hlutverki af trúmennsku og samviskusemi. 
Gerður H. Jóhannsdóttir.
Elsku afi. Við eigum ótal margar minningar um yndislegar stundir okkar saman sem við eigum eftir geyma í hjarta okkar alla ævi. Við teljum okkur heppin að hafa fengið að kynnast þér. 
Þú sóttir okkur oft á leikskólann og við munum enn eftir ánægjunni að sjá þig birtast í dyrunum. Þú komst líka stundum á sunnudögum með köku og við munum aldrei gleyma hvernig þú skiptir kökusneiðum á milli okkar systranna þegar við vorum yngri svo að við fengjum báðar enda með jafnmiklu súkkulaði. Þú áttir auðvelt með að kæta okkur. Við fengum alltaf ísblóm þegar við komum í heimsókn og þú leyfðir okkur að kalla þig afa skafís, við urðum aldrei of stór fyrir ísblómin. 
Þér fannst gaman að fylgjast með okkur systkinunum og fannst sniðug orð Sigga Snorra um systur sínar þegar hann sagðist vera orðinn þreyttur á þessum stelpukjánum, þegar hann var aðeins þriggja ára. Fyrsta minning hans um afa sinn var um jól. Hann mun aldrei gleyma sumarbústaðaferðunum með þér og leikjum í heitum pottum, líflegum samræðum og spilakvöldum. 
Í seinni tíð hjálpaðir þú okkur mikið með verkefni úr skólanum og áttir stóran þátt í lokaspretti okkar systra í framhaldsskóla og síðar í háskóla. Í mörgum verkefnum var nafnið þitt í heimildaskrá. Við verðum þér ævinlega þakklátar fyrir hjálpina. 
Við söknum þín og það verður tómlegt að fá þig ekki meira í heimsókn, í afmælis- og jólaboð, kíkja aldrei aftur til þín og fá ísblóm og gosdrykk. Næstu jól verða ekki þau sömu án þín, en við vitum að ef þú getur verður þú hjá okkur í anda. 
Nú ertu kominn til Möggu ömmu og við vonum að þið hafið það gott saman í öðrum heimi. 
Vertu sæll, elsku afi. 
Þín barnabörn, 
Sigurður Snorri, 
Berglind og Elín. 
Föðurbróðir okkar, Sigurður Guðmundsson fyrrverandi símamaður, var Reykvíkingur. Foreldrar hans voru aðflutt, Helga amma úr Aðalvík, Guðmundur afi austan úr Ölfusi. Þau kynntust og stofnuðu heimili í Reykjavík og eignuðust þrjá syni. 
Fyrsta heimili foreldra okkar var í risinu hjá afa að Bergstaðastræti 32, sem var æskuheimili þeirra bræðra. Sem börn áttum við mikil samskipti við Sigga frænda og fjölskyldu hans, sem bjó á Bergþórugötu 17. Á heimilinu ríkti glaðværð og gott viðmót. Hjónin voru samtaka um að gleðja gesti sína með léttu spjalli og oft var lagið tekið við píanóundirleik Magneu konu hans, en hún er látin fyrir mörgum árum. Siggi var góður og hlýr frændi, glaðlyndur og skemmtilegur. Hann ræddi við börn eins og jafningja, fræddi okkur um uppvöxt þeirra bræðra í Reykjavík á tímum kreppunnar og sagði okkur frá ömmu,sem dó þegar pabbi var 6 ára. Frásagnir hans af móðurmissi og sveitadvöl i kjölfar hans eru okkur ógleymanlegar. Afi ól upp syni sína og voru þeir feðgar nánir. Eftir lát ömmu naut hann lengst af tilstyrks Guðríðar Ásgrímsdóttur ráðskonu við heimilishaldið. 
Tuttugasta öldin var tími ótrúlegra framfara á Íslandi. Reykjavík breyttist úr bæ í borg með margvíslegri þjónustu. Afi og synir hans störfuðu að þeim breytingum. Afi vann verkamannavinnu, m.a. við að höggva stein þegar verið var að byggja Landspítalann. Föðurbræður okkar unnu báðir við að leggja síma um borgina og landið, og lögðu með því grunn að útbreiðslu þeirrar mikilvægu tækni. Samfélag nútímans á þessum kynslóðum mikið að þakka. 
Siggi föðurbróðir okkar var vinmargur, skemmtilegur félagi, hagmæltur og orðheppinn. Hann lifði langa ævi. Andlegu atgervi hans var í engu brugðið í afmæli dóttur hans fyrir skömmu. Þar sátu þeir bræður saman að spjalli eins og oft áður og léku á als oddi. Hann lifði gefandi lífi, gekk glaður til sængur sitt síðasta kvöld og vaknaði ekki aftur. 
Við minnumst Sigurðar Guðmundssonar með mikilli hlýju. 
Eyjólfsbörn.
Okkar kæri vinur til margra ára, Sigurður Guðmundsson, lést í svefni aðfaranótt 7. apríl sl. á 91. aldursári. Þessa viku dvöldum við á Hótel Örk í Hveragerði, á svokölluðum Sparidögum (eða Sæludögum eins og Sigurður kallaði þá), en það höfðum við gert mörgum sinnum áður. Hann var glaður og hlakkaði til dvalarinnar þegar við sóttum hann sunnudaginn 3. apríl. Á leiðinni austur var spjallað um veðrið og ástandið í þjóðmálunum eins og gengur og inn á milli fór hann með nokkrar ferskeytlur bæði eftir sjálfan sig og aðra sem hæfðu umræðuefninu. Við höfðum oft áður ekið þessa leið og á öllum árstímum, skroppið í kaffi í Eden eða í Lefolii- (nú Rauða) húsið á Eyrarbakka, eða austur að Laugarvatni. Og nú var ferðinni heitið til Hveragerðis. 
Þegar við komum á Kambabrún og horfðum yfir Ölfusið og allt austur til Seljalandsmúla hýrnaði enn meir yfir honum og hann sagði frá þeim tíma þegar hann dvaldi á Tannastöðum strákur, sótti hesta, rak kýrnar og fór með mjólkina. Hann sagði frá vinnubrögðunum við heyskapinn og við netaveiðarnar í Soginu. Sum árin veiddu þeir svo mikið af laxi að hann var hafður í öll mál allt árið, reyktur, soðinn eða saltaður. Og Sigurður hristi höfuðið og sagðist ekki hafa getað smakkað lax í mörg ár eftir þau kynstur sem hann hefði innbyrt á Tannastöðum. 
Sigurður hóf störf hjá Landssíma Íslands aðeins 16 ára gamall 1930 og vann þar allan sinn starfsaldur. Lengst af var hann verkstjóri og yfirverkstjóri hjá Bæjarsímanum í Reykjavík og sá um lagnir í götur og heimtaugar en einnig fór hann alloft til bæjarfélaga á landsbyggðinni sömu erindagjörða. Hann lét af störfum fyrir aldurssakir 1984, þá sjötugur. 
Eftirlaunadeild símamanna hefur frá stofnun haft það að markmiði að efla samhug og samheldni þeirra félagsmanna sem hætt hafa störfum og eru komnir á eftirlaun. Í mörg ár var efnt til fræðslu- og skemmtifunda á veturna og félagsvist spiluð síðdegis, eftir áramótin var árshátíð haldin og/eða Góugleði þegar fór að vora. Samkomur þessar fóru allar fram í mötuneyti Landssímans í Sigtúni við Austurvöll þar sem var hin prýðilegasta félagsaðstaða. Á sumrin var svo efnt til ferðalaga og farin a.m.k. ein nokkurra daga ferð um landið. Landssími Íslands hefur frá fyrstu dögum Eftirlaunadeildarinnar styrkt hana ríflega en eftir að Landssíminn var gerður að hlutafélagi hefur dregið úr starfsemi deildarinnar. Húsnæði Símans við Austurvöll hefur verið selt og þar með félagsaðstaðan, en sumarferðirnar hafa haldið áfram. 
Skömmu eftir starfslokin kom Sigurður til liðs við Eftirlaunadeild símamanna og var virkur félagi allt til síðustu stundar þótt hann treysti sér ekki til langra ferðalaga allra síðustu árin. Hann var formaður deildarinnar sl. tíu ár, og eftir að tillögur um næsta ferðalag voru lagðar fram á fundi ferðanefndar og ein þeirra samþykkt tók hann virkan þátt í undirbúningi og skipulagningu. Í ferðunum lék hann á als oddi, fór með kvæði og vísur, orti um ferðafélagana og um marga af þeim fallegu stöðum sem við komum á. Og hann hafði næmt auga fyrir fegurð landsins okkar eins og þessi vísa ber með sér: 
Þó gleði veki glas og dans, 
glaumur slíkur enda tekur, 
en fyrst og síðast fegurð lands 
fögnuð sannan hjá oss vekur. 
Í hverri ferð var Sigurður hrókur alls fagnaðar. Hann fór með kvæði og vísur eða ýmsar frásagnir af mönnum og málefnum og stundum þuldi hann heilu kvæðabálkana eftir þjóðskáldin. Hann var hafsjór af fróðleik og kunni reiðinnar ósköp af sögum, bæði kímnisögur og alvarlegs eðlis. Hann sagði líka svo skemmtilega frá á góðri, kjarnyrtri íslensku að allir viðstaddir hlustuðu og námu efnið auðveldlega. Hann var einstaklega vel hagmæltur og átti það til að kasta fram stöku þegar komið var á fallegan stað eða eitthvað skemmtilegt hafði verið sagt í rútunni. Eitt sinn sem oftar komum við að Mývatni. M.a. var farið í Dimmuborgir, að Grjótagjá, að vellandi leirhverunum í hveraröndinni og að sprengigígnum Víti í Kröflu, þaðan sem sást vel yfir til Leirhnjúks og Gjástykkis og svartra hraunbreiðanna sem teygðu sig norður úr. Eftir að farþegarnir höfðu hlustað á sögu staðarins, sem glumdi í hátalaranum, um Mývatnselda 1725 til 1729 og síðan Kröfluelda 1975 til 1984, tók Sigurður hljóðnemann, mælti nokkur skýringarorð og fór síðan með þessa vísu: 
Kölski í Víti kann að leika við kvurn sinn 
fingur. 
Inn við Kröflu upp hann springur 
af því hann er Þingeyingur. 
Með vísunni var hann að stríða fararstjórunum, hann vissi nefnilega að þeir voru báðir þingeyskir að ætt og uppruna! 
Eins og títt er með þá, sem lifað hafa langa ævi, dvelur hugurinn gjarnan við liðna tíð, við það sem best og mikilvægast hafði reynst viðkomandi í lífinu. Og þar var Sigurður engin undantekning. Marga söguna sagði hann frá árunum fyrir austan Fjall og af Bergstaðastígnum og Bergþórugötunni í Reykjavík. Hann sagði að þótt þá hefðu verið erfiðir tímar, ár fátæktar og atvinnuleysis, hefðu æsku- og unglingsárin samt verið full af gleði og glaðværð. Og eftir að hann giftist elskulegri eiginkonu sinni hefði honum fundist sér allir vegir færir. Þau hefðu átt gott og hlýlegt heimili, eignast yndisleg börn og hann haft góða atvinnu. Þau hefðu meira að segja getað komið sér upp sumarbústað á fallegum stað við Elliðavatnið. Kona hans lést fyrir mörgum árum en það var auðfundið að hann saknaði hennar sárt. Hljómurinn í röddinni breyttist þegar hann talaði um hana, varð dýpri og hlýrri. 
Dagarnir á Örkinni í næstliðinni viku liðu hægt og rólega og eftir fyrirfram gefinni dagskrá. Sigurður og Ragnhildur fóru í heita pottinn áður en kom að morgunverði, eftir hádegið fórum við tvisvar í stutta bíltúra, annan daginn um Hveragerði, hinn til Selfoss, og síðan var lagt sig áður en kom að kvöldverði. Undir borðum var leikin létt tónlist á píanó, farið var með gamanmál og gestir lásu upp. Í þessu tók Sigurður þátt á sinn hátt og lagði orð í belg en lagðist til hvílu um kl. 22. 
Síðasti dagurinn hans, 6. apríl, var nokkuð frábrugðinn. Snjóað hafði allmikið um nóttina, vindurinn aukist og gert nokkurt frost. Af þeim sökum fór hann ekki í heita pottinn svo að dagurinn skiptist nokkuð jafnt milli samræðna og hvíldarstunda. Fyrr um daginn hafði hann kvartað um þreytandi bakverki og kallaði gigt, svo að eftir kvöldverðinn gekk hann til hvílu fyrr en venjulega. Við fylgdum honum til herbergisins, hann bauð góðar nætur og gekk inn fyrir. 
Næsta morgun mætti hann ekki til morgunverðar svo að við fengum herbergi hans opnað. Þar lá hann í rúmi sínu og var sofnaður svefninum langa, en yfir svip hans hvíldi mikil ró og friðsæld. 
Megi allar góðar vættir fylgja okkar kæra vini á vegferð hans um ókunna stigu. 
Ragnhildur og Valgarð.
