LÁNSHÆFISMATSFYRIRTÆKIÐ Moody's staðfesti í gær lánshæfiseinkunn sína á Íslandsbanka og Kaupþingi banka en lækkaði mat sitt á fjárhagslegum styrk Íslandsbanka. Bankarnir hafa báðir fjárfest mikið erlendis að undanförnu og er það ástæða þess að Moody's hefur endurskoðað mat sitt.
Yfirtökutilboð Kaupþings banka í Singer & Friedlander hefur engin áhrif á mat Moody's á félaginu og er lánshæfismat hans áfram A1/P-1. Mat á fjárhagslegum styrk bankans er C+. 
Í kjölfar þess að kaupum Íslandsbanka á BNbank er nú lokið hefur fyrirtækið komist að þeirri niðurstöðu að því fylgi áhætta að hafa breyst úr því að vera að mestu leyti starfandi í einu landi í að hafa nær helming starfsemi sinnar erlendis. Lækkandi framlegð fjármálafyrirtækja, bæði á Íslandi og í Noregi, og aukin þörf bankans á fjármögnun á fjármálamörkuðum hefur einnig áhrif á matið. Fjárhagslegur styrkur bankans er nú metinn sem C+ en lánshæfismatið er óbreytt, A1/P-1.
