ENSKI landsliðsframherjinn Jermain Defoe hefur samið við Tottenham Hotspur til fjögurra og hálfs árs en Martin Jol knattspyrnustjóri liðsins greindi frá þessu í gær. Hinn 22 ára gamli Defoe kom til liðsins á síðustu leiktíð í febrúar frá grannaliðinu West Ham í London og greiddi Tottenham um 850 millj. kr. fyrir leikmanninn. Hann hefur verið orðaður við flest stórlið Englands á undanförnum vikum og þar á meðal Chelsea. 
«Við erum himinlifandi yfir því að hafa lokið við þessa samningagerð og það er leikmaðurinn einnig, hann er mjög ánægður að vera áfram í herbúðum liðsins,» sagði hinn hollenski knattspyrnustjóri. «Hann hefur verið mikilvægur á leiktíðinni og 24 mörk segir allt sem segja þarf en hann getur bætt sig á mörgum sviðum,» bætti Jol við. 
Defoe hóf feril sinn með unglingaliði Charlton í London en West Ham náði að semja við leikmanninn og voru forsvarsmenn Charlton allt annað en ánægðir með vinnubrögð grannliðsins. West Ham lánaði hann Bournemouth árið 2000 og þar vakti hann fyrst athygli enda skoraði hann 10 mörk í 10 leikjum í röð með liðinu sem var jöfnun á félagsmeti hjá Bournemouth, en hann lék alls 31 leik og skoraði 19 mörk. Defoe hefur leikið 8 A-landsleiki fyrir England og skoraði mark gegn Pólverjum í undankeppni Heimsmeistarakeppninnar og var það fyrsta landsliðsmark hans.
