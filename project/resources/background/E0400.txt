ÓSKÖP var hann Guðmundur Andri Thorsson úrillur í pistli sínum í Fréttablaðinu um daginn. Kannski ekki nema von því skáldið var vakið upp úr draumheimi sínum hvar hann naut samvista við kisur, ánamaðka og tónsnillinginn Magnús Einarsson í útvarpinu. Það sem vakti kappann var auglýsing Umferðarstofu þar sem óð kerling æpti á samferðamenn sína. Æ, það var synd, en þessi auglýsing hafði þó strax þau áhrif að skáldið tók til starfa og skrifaði skondinn pistil um þreytu sína á auglýsingum Umferðarstofu. Auglýsingin vakti viðbrögð skáldsins líkt og þessar auglýsingar hafa vakið sterk viðbrögð í samfélaginu, en til þess er einmitt leikurinn gerður. 
Auglýsingar Umferðarstofu eru sérstaklega hannaðar til að vekja fólk. Vekja það til árvekni í umferðinni, vekja það til vitundar um afleiðingar hraðaksturs, vekja það til ábyrgðar. Ef þær gera það er mikið unnið. Það er ekki lítið í húfi; líf, framtíð fjölda fólks. Það þarf sterkar auglýsingar til að hafa áhrif á hegðun fólks. Guðmundur Andri er í þessu tilfelli utan markhóps sem eru örlög okkar margra sem erum á miðjum aldri, þessum auglýsingum er beint að ungum ökumönnum. Blóðið rennur jú hraðast í þeim og erfiðara að kenna gömlum hundum að keyra. 
Árangurinn af hræðsluáróðri þegar fá á fólk til að láta af ósiðum er margsannaður. 
Þegar breyta á hegðun dugir ekkert; elsku mamma, viltu hægja á þér-væl. Rannsóknir sýna að ungt fólk hefur brugðist við þeim aukna áróðri sem Umferðarstofa hefur haft uppi undanfarna mánuði. Fólk staðfestir að hegðun þess hafi breyst til hins betra og slysatölur styðja það. Mengunin sem hefur stafað af þessum auglýsingum, eins og Guðmundur orðar það, hefur «mengað» hugi fjölda ungs fólks svo mikið að það er ábyrgara og lendir síður í slysum. 
Mér fannst sem auglýsingamanni listræn leiðsögn skáldsins í greininni merkileg. Hugmyndin um að auglýsingarnar veki hópsektarkennd með þjóðinni er einkar athyglisverð. Hún bendir til þess að Íslendingar hafi eitthvað á samviskunni í umferðinni. Það er einmitt styrkur auglýsingarinnar þar sem sýn barnsins, líkt og í Nýju fötum keisarans, afhjúpar blindu hinna fullorðnu. Við höfum öll sem keyrum bölvað kallinum með hattinn og unga kraftidjótinu og öllum hefur okkur sjálfum verið blótað þegar við þurftum aðeins að flýta okkur eða vorum annars hugar á ljósum. Við erum sek og við finnum það þegar við hlæjum að litla stráknum í auglýsingunni sótbölva, að það erum við sem erum skotspónninn. Pirringur og frekja eru landlæg í umferðinni og við eigum að taka það til okkar sem við eigum skilið, hvert og eitt. Það er nú það sem er svo gott við þá auglýsingu. 
En það stórkostlega við auglýsinguna Hægðu á þér, sem er harmræn minning allra þeirra sem hafa látið lífið vegna hraðaksturs, eru Vísur Vatnsenda-Rósu. Treginn og söknuðurinn í ljóðinu nær beint til hjartans þegar á veginum birtast andlit horfinna ástmanna, horfinna barna, horfinna mæðra, horfinna feðra. Þessi auglýsing er ein sú sterkasta sem gerð hefur verið á Hvíta húsinu. Hún snertir strengi í brjóstum fólks er það skynjar samhengið á milli ljóðs, lags, myndar og skilaboða. Frábær auglýsing þar sem Vísum Vatnsenda-Rósu er fullur sómi sýndur. Mér kom því nokkuð á óvart að Guðmundi Andra þætti notkun á vísunum svo ósmekkleg að jaðraði við landráð! Stór orð frá skáldi sem er 183 cm. 
Engir landráðamenn viljum við auglýsingamenn vera og því er brýnt að menningargæslumenn gefi út hvað af þjóðararfinum má nota í auglýsingum og hvað ekki. Í þessi ár sem ég hef verið í bransanum hefur verið unnið í máli og myndum með alla helstu dýrgripi þjóðarinnar. Íslendingasögurnar, verk Halldórs Laxness, Passíusálmana, Jónas og Jón Sig., afbrotalistinn er langur. Við höfum reynt að fara vel með þetta en það er auðvitað smekksatriði hvort það hefur tekist. Það er erfitt að eiga í stöðugum samskiptum við þjóðina og mega ekki vitna til menningar hennar. Því er afar brýnt að fá úr því skorið hvenær um landráð er að ræða. Kannski er hreinlegast að skipta þjóðararfinum í tvennt. Hámenningu sem skáld og listamenn mega nota í sín verk og lágmenningu sem auglýsingafólk, hönnuðir og aðrir iðnaðarlistamenn mega nota í sínum verkum. Við verðum að gera allt sem í okkar valdi stendur til að koma í veg fyrir að þetta fari úr böndunum og hér vaði uppi landráðamenning. 
Það er ekki oft sem umræður fara fram um kosti og galla auglýsinga, sem er merkilegt í ljósi þess hversu fyrirferðarmiklar þær eru í lífi okkar allra. Ekki dettur mér í hug að verja allt sem gert er í auglýsingum, þar er að finna allt frá argasta bulli yfir í tæra snilld. En góðir hlutir eiga að njóta sannmælis. 
Guðmundur Andri hefur áður skrifað um auglýsingar í pistlum sínum og stundum af þónokkru viti, sem er óvenjulegt í ljósi þess hve umræða um auglýsingar er einhæf og kreddubundin - en það er nú önnur saga. 
Höfundur er auglýsingagerðarmaður á Hvíta húsinu.
