ÆVINTÝRAMYNDIN Sahara var mest sótta kvikmyndin í bíóhúsum í Bandaríkjunum og Kanada um síðustu helgi, með 18,5 milljónir dala í tekjur (1,14 milljarðar kr.). Í myndinni leika Matthew McConaughey og Penelope Cruz könnuð og lækni sem lenda í æsispennandi ævintýrum í Vestur-Afríku þar sem hann leitar að gömlu herskipi sem kallast «Dauðaskipið». Sahara verður frumsýnd hér á landi um helgina næstu. Í þriðja sæti bandaríska bíólistans fór Fever Pitch , með 13 milljónir dala í tekjur (803 milljónir kr.). Þar fer bandarísk aðlögun á metsölubók Nicks Hornbys , síðar breskri bíómynd með Colin Firth . Í upprunalegu sögunni er söguhetjan með ólæknandi fótboltadellu og dýrkar Arsenal en í bandarísku útgáfunni er söguhetjan orðin heltekin af amerískum ruðningi og sér ekki sólina fyrir Boston Red Sox. Í myndinni leika þau Jimmy Fallon og Drew Barrymore aðalhlutverkin en leikstjórar eru þeir Farrelly-bræður sem gerðu m.a. Dumb and Dumber og There's Something About Mary . Myndasögumyndin Sin City féll af toppnum og fór niður í annað sætið.
