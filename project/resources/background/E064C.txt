BANDARÍSKI auðjöfurinn Malcolm Glazer er aðeins hársbreidd frá því að ná yfirráðum yfir enska knattspyrnufélaginu Manchester United. Breskir fjölmiðlar sögðu frá því í gærkvöldi að Glazer hefði eignast 74,8% hlut í félaginu, en með því að ná 75% getur hann tekið það af markaði, sem hann hyggst gera.
Eins og greint var frá í Morgunblaðinu í gær hefur Glazer verið að kaupa hluti í Manchester United á verðinu 300 pens á hlut að undanförnu. Markaðsvirði félagsins samkvæmt því er 790 milljónir punda, eða um 97 milljarðar íslenskra króna. Bæði KB banki og Landsbankinn tengjast viðskiptunum með hlutabréf í Manchester United, sá síðarnefndi í gegnum dótturfélagið Teather & Greenwodd en sá fyrrnefndi í gegnum Kaupþing í Lúxemborg, sem hafa miðlað hlutabréfum í félaginu. 
Haft er eftir sérfræðingum á fjármálamarkaði á fréttavef BBC -fréttastofunnar að það sé einungis tímaspursmál hvenær Glazer eignast yfir 75% hlut í félaginu. Þá muni hann geta gert það sem hann vill við félagið.
