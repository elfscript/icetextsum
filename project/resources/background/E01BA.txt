ÞAÐ sem fyrst vekur eftirtekt þegar sest er undir stýri og farið að aka bílunum í nýju TGL-línunni er hversu hljóðlátir þeir eru. Skiptir nánast engu máli hversu mikill snúningur er á vélinni, allt gengur þetta hávaðalaust fyrir sig. Þá er húsið vel fjaðrandi og má segja að alltaf fari vel um ökumann, hvernig sem vegirnir eru enda hefur að sögn talsmanna MAN verið lögð mikil áhersla á að titringur og hristingur sé sem minnstur í bílunum.
Prófaður var fyrst 7,5 tonna pallbíll með fullri hleðslu. Hann var með 180 hestafla vél og sex gíra handskiptingu. Krafturinn var þokkalega góður og ekki er vandi að drífa bílinn upp úr kyrrstöðu. Þá er skiptingin mjög liðug og mjúk og stöngin er sérlega vel staðsett, mjög nálægt stýrinu og því þægileg viðureignar. 
Sama verður upp á teningnum með stærri bílinn, 12 tonna, sem var með 206 hestafla vélinni, þar skorti ekkert upp á vinnsluna. Inni fyrir eru einnig sömu þægindin, fjölbreyttar stillingar á ökumannssætinu og hægt að aðlaga stýrið eins og hver vill. 
Meiri þægindi með sjálfskiptingunni
Síðast var prófaður bíll með sjálfskiptingunni, einnig með 206 hestafla vél. Þar eru enn meiri þægindi á ferð og hiklaust hægt að ráðleggja mönnum þennan kost ef kaup standa fyrir dyrum. Skiptingin hagar sér eins og um venjulega handskiptingu væri að ræða nema hvað bílstjórinn þarf ekki að gera neitt, hann bara situr og keyrir. 
Sammerkt með öllum þessum bílum er gott og voldugt speglakerfi þar sem útsýn er góð á nánast alla kanta. Og þótt ekki þurfi að klifra mörg þrep upp í bílana sitja menn samt nógu hátt til að hafa góða yfirsýn eins og í öðrum vörubílum.
