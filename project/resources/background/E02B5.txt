LEIKFÉLAG Akureyrar frumsýndi leikritið Pakkið á móti eftir Henry Adam á föstudagskvöld. Í leikritinu er fjallað um hinn vestræna heim eftir 11. september 2001. Vettvangur leiksins er stigagangur í fjölbýlishúsi í Lundúnum, þar sem býr fólk sem sumt hefur einangrað sig frá samfélaginu. Þannig er því háttað með aðalsöguhetjuna, Nigel, heimur hans tekur stakkaskiptum þegar lögregla brýst inn í íbúð hans og fær hann til að leggja gildru fyrir hálfbróður sinn, meintan hryðjuverkamann sem talið er að muni um síðir leita á náðir hans. Leikritið hlaut góðar viðtökur en það er margverðlaunað og hefur farið sigurför um Evrópu. Leikarar eru Víkingur Kristjánsson, Jón Páll Eyjólfsson, Hildigunnur Þráinsdóttir og Guðjón Davíð Karlsson en leikstjórn er í höndum Agnars Jóns Egilssonar.
