Þessir dagar í lífi þjóðarinnar eru einhverjir þeir stórkostlegustu. Allur gróður er að vakna til lífsins, farfuglarnir koma hver á fætur öðrum. Norðrið er að vakna eftir langan vetrarsvefn. Allt gerist þetta eftir markvissum reglum sköpunarverksins og án afskipta löggjafans. Lífið hér á Blönduósi við botn Húnafjarðar litast töluvert af þessu öllu saman því nú hljómar á ný söngur villiandarinnar og gæsanna í samhljóm við önnur náttúruhljóð, flestum til ánægju. 
Allar líkur eru á því að hitaveita Blönduóss sé að fara úr eigu bæjarfélagsins eftir tæplega 30 ára tilvist. Undirritaður hefur verið samningur um kaup Rarik á öllum eignum og hitaréttindum hitaveitunnar og er kaupverðið 427 milljónir króna. Það fer aldrei svo þegar svo stór ákvörðun er tekin að skoðanir manna séu ekki skiptar. Sumir segja að verið sé að selja bestu mjólkurkúna en aðrir benda á að fjárhagsleg staða bæjarfélagsins sé það slæm að grípa þurfi til róttækra aðgerða til að létta skuldaklafann og ráðast í nauðsynlegar framkvæmdir. Eitt er víst í þessu stóra máli að uppspretta heita vatnsins á Reykjum verður ekki flutt á brott og helsti markaðurinn verður sem fyrr Blönduós og nágrenni. Reyndar hefur þeirri hugmynd verið velt upp að útvíkka markaðinn og tengja Skagaströnd heita vatninu frá Reykjum. Um þetta mál og eflaust fleiri munu Blönduósingar koma til með að ræða á íbúaþingi næstkomandi miðvikudag. 
Annað sem truflað hefur annars dagfarsprúða Blönduósinga er umræðan um hálendisveg og styttingu þjóðleiðarinnar milli Akureyrar og Reykjavíkur um 15 km með því að sneiða framhjá bænum. Það er auðskilið að samfélag sem sér hagsmunum sínum ógnað ýfi kamb og sperri stél. Þegar mætast ólík sjónarmið hlýtur að teljast eðlilegt að menn leiti leiða til sátta. Reyndar hefur verið bent á það að leiðin gegnum Blönduós yfir Þverárfjall til Sauðárkróks, um Hjaltadal og með göngum þaðan yfir í Eyjafjarðarsýslu stytti þessa sömu leið meira og fleiri fengju að njóta. Enn fremur gæti til greina komið að skipta á 50-70 manna vinnustað fyrir vegstyttingu. «Allt er fært opnum huga» eins og skáldið sagði og ekkert útilokað í þessum málum.
