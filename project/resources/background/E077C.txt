Eftir Brján Jónasson brjann@mbl.is AÐALMEÐFERÐ í Baugsmálinu hófst fyrir Héraðsdómi Reykjavíkur í gær, og gáfu allir sex sem ákærðir eru í málinu skýrslu fyrir dóminum í gær. Settur ríkissaksóknari bað um að fá að leggja fram ný gögn í málinu við upphaf aðalmeðferðar í gær, en því mótmæltu verjendur.
Um er að ræða þá átta ákæruliði sem eftir stóðu eftir að Hæstiréttur vísaði frá 32 af 40 ákæruliðum sem upphaflega voru gefnir út. Þeir átta ákæruliðir sem eftir standa snúa annars vegar að meintum undanskotum á hluta af opinberum gjöldum vegna bílainnflutnings, en hins vegar að röngum upplýsingum í ársreikningum. 
Gögnin sem Sigurður Tómas Magnússon, settur ríkissaksóknari, vildi leggja fram komu frá Ivan G. Motta, bandarískum bílasala sem seldi Nordica, félagi Jóns Geralds Sullenberger, bíla sem fluttir voru hingað til lands fyrir þrjá ákærðu eða fyrirtæki í þeirra eigu. Gögnin bárust ákæruvaldinu í fyrradag, en Motta er nýkominn hingað til lands, og mun bera vitni í dag, strax á eftir Jóni Gerald sem verður fyrsta vitni dagsins. 
Framlagning ákærðu í hag
Verjendur sakborninga mótmæltu því að ný gögn væru lögð fram í málinu svo seint, og bentu á að lögreglan hafi haft rúm þrjú ár til að afla gagna í málinu. Sigurður Tómas sagði þessi gögn reyndar sakborningum í hag, þar sem þau sýndu að kostnaður við kaup Jóhannesar Jónssonar og Kristínar Jóhannesdóttur, tveggja ákærðu, á bílum frá Bandaríkjunum hefði í raun verið um 1.400 bandaríkjadölum, að núvirði tæplega 90 þúsund krónum, lægri en talið var. 
Verjendur mótmæltu framlagningunni, en gerðu ekki kröfu um frestun aðalmeðferðar. Þeir tóku hins vegar undir hugmynd dómara um að fresta því að taka afstöðu til þess hvort leyfa ætti settum ríkissaksóknara að leggja gögnin fram þar til ráðrúm hefði gefist til þess að fara yfir þau. 
Jón Ásgeir Jóhannesson, forstjóri Baugs og einn ákærðu í málinu, gaf í gærmorgun skýrslu fyrir héraðsdómi um sinn þátt í málinu. Settur ríkissaksóknari spurði hann fyrst um tengsl hans við Baug, og heimildir hans sem forstjóra fyrirtækisins. Einnig sagði hann frá tengslum Baugs og Gaums, fjárfestingarfyrirtækis í eigu Jóns Ásgeirs, Jóhannesar Jónssonar, föður hans sem einnig er ákærður í málinu, o.fl. Sagði hann að Gaumur hefði gjarnan farið á undan Baugi í fjárfestingar, tekið áhættuna og leyft Baugi að yfirtaka kaup þegar ljóst væri að þau væru ábatasöm. 
Leyndi stjórn ekki upplýsingum
Um tengsl sín við félagið Fjárfar sagði Jón Ásgeir að hann hefði haft stjórn á fyrirtækinu á árunum 1999-2002, og á tímabili hefði staðið til að Gaumur keypti fyrirtækið, en af því hefði ekki orðið. Jóhannes Jónsson staðfesti við skýrslutöku í gær að hann hefði verið stjórnarformaður, og Gaumur hefði séð um Fjárfar, sem hefði verið «munaðarlaust» fyrirtæki. Jón Ásgeir og systir hans, Kristín Jóhannesdóttir - sem einnig er ákærð í málinu - hefðu haft við fyrirtækið einhver tengsl, en ekki hefði verið starfsemi í fyrirtækinu lengi. Kristín sagði síðar að Gaumur hefði séð um bókhald Fjárfars um áramótin 1999-2000 til að gera upp skuldir félagsins. 
Jóni Ásgeiri er ásamt Tryggva Jónssyni, fyrrv. aðstoðarforstjóra Baugs, og tveimur endurskoðendum, gefið að sök að hafa gefið rangar upplýsingar í ársreikningum með því að geta ekki um viðskiptaskuldir Jóns Ásgeirs, föður hans og systur, og félags þeirra Gaums við Baug sem lánveitingar út úr Baugi. Jón Ásgeir bar fyrir rétti í gær að hann hefði ekki litið á þetta sem lán, heldur sem eðlilegar viðskiptaskuldir sem síðan hefðu verið gerðar upp. Í sama streng tóku aðrir ákærðu sem yfirheyrðir voru í gær. 
Í fundargerðum stjórnar Baugs kemur ekkert fram sem bendir til þess að stjórninni hafi verið gerð grein fyrir þessum skuldum stjórnenda og Gaums við Baug. Jón Ásgeir sagði þó að því hefði ekki verið leynt fyrir neinum stjórnarmanni, og að engum hefði dulist hvaða viðskipti áttu sér þar stað. Hann hefði umboð til slíkra viðskipta sem forstjóri félagsins án þess að fá til þess samþykki stjórnar. 
Spurður af verjanda sínum sagðist Jón Ásgeir ekki hafa gefið nein fyrirmæli um að lána til hluthafa yrði ekki getið í aðalreikningi Baugs, né hefði hann haft af því nokkurn hag að gera slíkt. Félagið hefði ekki orðið fyrir tjóni vegna viðskipta við Gaum eða fjölskyldu hans, hið rétta væri að það hefði hagnast á þeim viðskiptum. 
«Eins og að selja klósettpappír»
Jón Ásgeir sagði í gær frá bílakaupum sínum í gegnum Jón Gerald Sullenberger, en honum er gefið að sök að hafa reynt að komast hjá greiðslu opinberra gjalda með því að fá tvo reikninga í stað eins fyrir viðskiptunum, og framvísa aðeins öðrum reikningnum hjá tollayfirvöldum við innflutning. Jón Ásgeir sagði að Jón Gerald hefði flutt inn 7-8 bifreiðar fyrir sig, fjölskyldu sína og fyrirtæki sér tengd. Stundum hefði hann útvegað bíla eftir pöntum en í öðrum tilvikum boðið þeim bíla. 
Ekkert var óvenjulegt við að nota Jón Gerald sem millimann, sagði Jón Ásgeir, hann hefði staðið í innflutningi á vörum frá Bandaríkjunum, og þetta hefði verið «eins og að selja klósettpappír». Jón Gerald hefði keypt bílinn, Bónus hefði borgað og Jón Ásgeir hefði keyrt hann. Jón Ásgeir sagðist sjálfur ekkert hafa komið nálægt innflutningi eða tollafgreiðslu á þeim bílum sem hann er ákærður vegna, það hefðu Baugur, Bónus og Aðföng, dótturfélag Baugs, séð alfarið um. 
Sigurður Tómas, settur ríkissaksóknari, bar tvo reikninga, sem báðir eru greiddir 14. október 1998, undir Jón Ásgeir. Þeir sýna annars vegar greiðslu frá Gaumi til Nordica, félags Jóns Geralds, upp á um 6.000 Bandaríkjadali, en hins vegar greiðslu frá Bónus til Nordica upp á um 31.000 Bandaríkjadali. Jón Gerald bar við skýrslutöku hjá lögreglu að þessir reikningar væru báðir vegna innflutnings á einum bíl. «Ég kannast ekki sérstaklega við þessi skjöl,» sagði Jón Ásgeir. 
Rétt að spyrja Jón Gerald
Honum var þá sýndur reikningur frá bandarískri bílasölu sem sýnir að söluverð bílsins í Bandaríkjunum til Nordica var um 37.000 Bandaríkjadalir, og hann spurður hvort hann gæti skýrt þennan mun. Sagði hann það eitt að réttara væri að spyrja Jón Gerald Sullenberger að því. Gaumur hefði verið að greiða Jóni Gerald kostnað sem hann hefði lagt út, en Jón Ásgeir sagðist ekki muna nákvæmlega vegna hvaða viðskipta það væri. Aðrir sambærilegir reikningar vegna annarrar bifreiðar voru lagðir fyrir Jón Ásgeir, en hann gaf engar skýringar á þeim frekar en hinum reikningunum. 
Einnig voru borin undir Jón Ásgeir gögn úr bókhaldi Baugs, þar sem í septemberlok 1999 var breytt skýringum á reikningi upp á rúmar 550 þúsund krónur sem Nordica fékk greiddan hjá fyrirtækinu. Skýring með reikningnum var áður sögð kostnaður við markaðssetningu, en skýringunni var breytt, og reikningurinn sagður vera vegna Grand Cheerokee jeppa, silfurlitaðs. Jón Ásgeir sagði skýringuna þá að hluti reikningsins hefði verið vegna þóknunar til Jóns Geralds fyrir að útvega umræddan bíl. 
Verjandi Jóns Ásgeirs spurði hann nánar út í bílainnflutninginn, og bar Jón Ásgeir að hann hefði ekki flutt inn neina bíla, það hefði fyrirtæki í sinni eigu gert. Hann hefði ekki heldur gert tollskýrslur eða afhent gögn til þess, því gæti hann ekki tekið ábyrgð á þeim. 
Viðskiptakröfur, ekki lán
Tryggvi Jónsson, einn ákærðu, sem var aðstoðarforstjóri Baugs frá árinu 1998-2002, gaf einnig skýrslu fyrir dómi í gær. Hann bar þar að hann hefði komið að stofnun Fjárfars að skipan Jóns Ásgeirs, en það hefði verið gert til að tryggja hagsmuni Aðfanga, dótturfélags Baugs. Tryggvi sagðist hafa starfað mikið að verkefnum erlendis á meðan hann gegndi starfi aðstoðarforstjóra, og hann því ekki verið mikið á landinu. 
Tryggvi sagði það hafa verið sinn skilning á neikvæðri viðskiptastöðu Gaums og eigenda þess félags gagnvart Baugi að þar væri um að ræða viðskiptakröfur, ekki lán út úr Baugi. Lán skilgreindi hann sem peninga sem færu út úr fyrirtækinu, ekki skuldastöðu vegna viðskipta. 
Hann sagði ekki hafa verið formlegt samkomulag um að hafa þann háttinn á að Gaumur færi á undan Baugi í fjárfestingar til að taka áhættu, en þannig hefði það í reynd verið engu að síður. Gaumur hefði tekið áhættuna og Baugur svo yfirtekið þegar kaupin voru örugg. Tilvik hefðu komið upp þar sem Baugur hefði ekki yfirtekið þegar horfur voru ekki góðar með kaupin. 
Jóhannes Jónsson, einn ákærðu, gaf skýrslu fyrir héraðsdómi í gær. Hann sagðist m.a., eftir spurningu frá settum ríkissaksóknara, hafa fengið símtal frá Jóni Gerald áður en málið hófst þar sem Jón Gerald hefði ráðlagt sér að eyða tíma með syni sínum, Jóni Ásgeiri, því Jón Gerald hefði hugsað sér að «stytta líf» Jóns Ásgeirs þegar hann kæmi til landsins. 
Fram kom að við yfirheyrslu hjá lögreglu sagði Jóhannes að hugsanlega hefði Jón Gerald látið beita sér sem tálbeitu. Spurður út í þessi ummæli sagði Jóhannes að sér væri ómögulegt að skýra gerðir Jóns Geralds í málinu, til þess hefði hann ekki hugarflug. 
Jóhannes var spurður, sem stjórnarmaður í Baugi, hvers vegna skuldastaða Gaums, hans sjálfs og barna hans við Baug hefði ekki verið aðgreind frá öðrum skammtímakröfum Baugs. Jóhannes svaraði því til að hann hefði ekkert vit á því, þess vegna hefðu sérfræðingar verið ráðnir. «Mín sérgrein er að selja kjötfars, og ég hélt mig við það,» sagði Jóhannes. 
Hefði aldrei beðið um falsaðan reikning
Spurður um kaup á GMC Yukon jeppabifreið í gegnum Jón Gerald sagði Jóhannes að Jón Gerald hefði keypt bíla og selt þá hingað til lands í gegnum fyrirtæki sitt, Nordica. Gaumur hefði greitt reikninga og Jóhannes sagðist ekki muna hver upphæðin hefði verið. Líklega hefði Bílabúð Benna séð um innflutninginn fyrir sig, en hann myndi ekki hver afhenti þeim gögn um verðmæti bílsins. 
Borinn var undir Jóhannes reikningur vegna kaupanna á bílnum af Nordica, upp á tæplega 35 þúsund Bandaríkjadali, en einnig reikningur vegna kaupa Nordica á bílnum af bifreiðasölunni Zona Franca Automotores þar sem kaupverðið var 42 þúsund dalir, auk 2.400 dala flutningskostnaðar. Jóhannes sagðist ekki geta skýrt þennan mun, hann hefði engin viðskipti átt við Zona Franca og vissi ekkert um það mál. 
Einar Þór Sverrisson, verjandi Jóhannesar, spurði hann hvort hann hefði tekið þátt í gerð tollskýrslna vegna innflutnings á bílum, og hafnaði Jóhannes því. Spurður hvort hann hefði beðið Jón Gerald um að gefa út lægri reikning en raunin væri til að komast hjá opinberum gögnum sagði Jóhannes: «Ég hefði aldrei beðið Jón Gerald um að falsa reikninga. Yfir svona smáreikningi hefði ég aldrei farið að fórna mínu nafni í íslensku viðskiptalífi.» 
Kannaðist ekki við tölvupósta úr sínu netfangi
Kristín Jóhannesdóttir, framkvæmdastjóri Baugs, og systir Jóns Ásgeirs og ein ákærðu, var kölluð fyrir Héraðsdóm Reykjavíkur í gær. Hún kannaðist við að hafa keypt bíl af BMW gerð af Nordica, félagi Jóns Geralds, en hún sagðist engin sérstök fyrirmæli hafa gefið vegna reikningsgerðar. BMW bíllinn og GMC Yukon bíll föður hennar hefðu verið greiddir af henni á sama tíma. 
Bílinn hefði Bílabúð Benna flutt inn fyrir hana, en hún sagðist ekki muna hvernig upplýsingar um reikninginn vegna kaupanna, sem notaður var við innflutninginn, bárust til Bílabúðar Benna. 
Nokkrir tölvupóstar Jóns Geralds sem virðast vera sendir af Kristínu voru bornir undir hana. Hún sagðist ekki kannast við að hafa sent neinn af póstunum, en þar er m.a. beðið um að reikningar berist Gaumi «vegna skattsins», og kvartað yfir því að verðið á bílunum hafi verið hærra en ráð var fyrir gert. Nú er unnið að matsgerð til að komast að því frá hvaða tölvu pósturinn var sendur, en Kristín staðfesti að netfang hennar væri á tölvupóstunum. 
Aðspurð af verjanda sínum, Kristínu Edwald, sagði Kristín að hún hefði aldrei óskað eftir því að Jón Gerald gæfi út lægri reikninga vegna bílakaupanna og mismuninn í öðrum reikningi á Gaum. «Þessi framburður er alrangur, það kemur ekki til greina að ég hafi beðið Jón Gerald um að gefa út tvo reikninga.» 
Fundur Davíðs og Hreins í London
Tveir endurskoðendur eru ákærðir í málinu fyrir að brjóta gegn lögum um ársreikninga. Stefán Hilmarsson, fyrrv. starfsmaður KPMG endurskoðunar, vegna ársreiknings fyrir árið 1999, og Stefán og Anna Þórðardóttir, starfsmaður KPMG, vegna áranna 2000 og 2001. 
Stefán Hilmarsson, sem nú starfar fyrir Baug, sagði að eftir fund Davíðs Oddssonar, þáverandi forsætisráðherra, og Hreins Loftssonar, stjórnarformanns Baugs, í London í janúar 2002 hefði Hreinn falið sér að ganga úr skugga um að ekkert í starfsemi fyrirtækisins orkaði tvímælis, eða jafnvel væri hægt að túlka svo að það virkaði tvímælis. Hann hefði þá unnið tvær harðorðar skýrslur sem kynntar voru stjórn Baugs, sú síðari á stjórnarfundi 23. maí 2002. 
Fram kom að Stefán sagðist hafa rætt við Jón Ásgeir um neikvæða stöðu viðskiptareikning Jóns, Kristínar, Jóhannesar og Gaums hjá Baugi. Sagði hann Jón Ásgeir hafa sannfært sig um að hér væri um að ræða eðlilegan viðskiptareikning, en ekki ólöglegar lánveitingar til eigenda fyrirtækisins. Um var að ræða um hálfan milljarð króna. 
Stefán benti á að undirritun endurskoðenda á ársreikningum feli ekki í sér staðfestingu á því að allt í reikningunum sé rétt, heldur feli það í sér staðfestingu á því að ekkert sé þar undanskilið sem geti haft áhrif á ákvarðanir upplýsts lesanda um kaup eða sölu. 
Eigendur vildu ekki skilja á milli
Undir þetta tók Anna Þórðardóttir þegar hún gaf skýrslu fyrir dóminum, en hún starfaði að endurskoðun reikninga Baugs með Stefáni hjá KPMG. Spurð um ástæður þess að ekki var skilið á milli viðskiptareikninga Gaums, og eigenda og stjórnenda þess félags við Baug sagði hún að það hefði verið sinn skilningur eftir samtal við Stefán að eigendur vildu það ekki, og hún hefði fallist á rök fyrir því. 
Anna sagði ljóst í sínum huga að jafnvel þó greint hefði verið á milli hefði það ekki haft nein áhrif á upplýstan lesanda ársreikningana, enda hefði það engin áhrif á afkomu, heildareignir, eigið fé eða skuldir félagsins. 
Vildu vita hvers vegna Jón Gerald var ekki ákærður
VERJENDUR sakborninga í Baugsmálinu kölluðu Jón H. Snorrason, yfirmann efnahagsbrotadeildar Ríkislögreglustjóra, fyrir Héraðsdóm Reykjavíkur í gær sem vitni, og þráspurði Gestur Jónsson, verjandi Jóns Ásgeirs Jóhannessonar, hvers vegna Jón Gerald Sullenberger hefði ekki verið ákærður fyrir sinn þátt í málinu.
Gestur spurði Jón H. fyrst hvort gerður hefði verið samningur við Jón Gerald þess efnis að hann yrði ekki sóttur til saka fyrir þau brot sem hann viðurkenndi margoft við skýrslutöku hjá lögreglu. Jón H. svaraði því til að til þess hefði hann enga heimild og enginn slíkur samningur hefði verið gerður við Jón Gerald. 
Jón H. var þá spurður hvers vegna Jón Gerald hefði ekki verið ákærður fyrir sinn þátt í málinu. Fram kemur í lögregluskýrslum sem hann gaf vegna málsins að hann staðfestir að hafa sent ranga reikninga, og að í a.m.k. einu tilviki hafi hann vitað að nota ætti rangan reikning til að lækka tolla og skattgreiðslur vegna bílainnflutnings. 
Sakfelling ekki líkleg
Í svari sínu benti Jón H. á að hann hefði svarað samhljóðandi spurningu sem verjendur sendu honum bréflega í lok ágúst 2005 með bréfi dagsettu 14. október það sama ár. Þar vísaði hann í lög um meðferð opinberra mála þar sem segir að ekki skuli höfða mál nema líklegt þyki að framkomin gögn leiði til sakfellingar. 
Í þessu tilviki hefði það átt við þar sem ekki hefði þótt ástæða til að ætla að gögnin leiddu til sakfellingar. Auk þess hefði Jón Gerald ekki komið að samskiptum við íslensk tollayfirvöld. Í öðru bréfi Jóns H. til verjenda, sem sent var 20. desember 2005, ítrekaði hann þetta, og sagði að gögn málsins bæru það ekki með sér að háttsemi Jóns Geralds væri jafn saknæm og háttsemi þeirra sem voru ákærðir í málinu. 
Gestur spurði hvort Jón H. teldi það í samræmi við jafnræðisreglu að ákæra ekki Jón Gerald, þegar ljóst væri að hann hefði játað brot sín fyrir lögreglu. «Já, ég tel að þetta sé rétt ákvörðun,» sagði Jón H. Snorrason. Gestur spurði hvers vegna hefði þótt líklegra að sakfelling næðist þegar ásakaður einstaklingur neitaði sök, eins og ákærðu gerðu allir, en þegar einstaklingur játaði sök sína í yfirheyrslu hjá lögreglu. Jón H. svaraði aftur að þannig hefði það verið metið. 
Gestur fór því næst yfir samtals sjö atriði sem fram koma í lögregluskýrslum, og höfð eru eftir Jóni Gerald Sullenberger, þar sem hann viðurkennir að hafa sent tvo aðskilda reikninga vegna bíla sem hann flutti inn fyrir ákærðu eða fyrirtæki þeirra, fyrir alls átta bíla, en enginn var ákærður í tveimur af þessum sjö tilvikum. Eftir hvert atriði spurði Gestur Jón H. hvers vegna ekki hefði þótt ástæða til að gefa út ákæru, og í öllum tilvikum vísaði Jón H. í svarbréf sitt, og að ekki hefði verið talið líklegt að tækist að fá Jón Gerald sakfelldan. 
Ónákvæm túlkun lögreglu
Fjórir aðrir starfsmenn ríkislögreglustjóra báru vitni í málinu í gær, og reyndu verjendur m.a. að draga fram galla á rannsókninni. T.d. var Arnar Jensson aðstoðaryfirlögregluþjónn spurður nákvæmlega út í spurningar sem hann spurði Jón Ásgeir Jóhannesson í yfirheyrslum, þar sem í ljós kom ónákvæmni í túlkun hans á svörum Önnu Þórðardóttur, einnar ákærðu. Einnig virðist sem dagsetningar á skjölum séu ekki í öllum tilvikum réttar í gögnum frá lögreglu, og kunni lögreglumaðurinn sem fyrir svörum varð ekki skýringar á því. 
Einnig voru lögreglumennirnir spurðir hvers vegna ekki hefði þótt þörf á því að kanna nánar reikninga sem Jón Gerald afhenti lögreglu vegna bílakaupa sinna fyrir ákærðu í Bandaríkjunum, t.d. með því að tala við sölumenn eða forsvarsmenn hjá tveimur bílasölum. Var því svarað til að hringt hefði verið í eina bílasöluna og fundnar upplýsingar um hana á netinu, en ekki hefði þótt þörf á því að kanna það nánar, heldur skyldi láta það bíða þar til málið færi fyrir rétt og starfsmenn bílasölunnar gætu borið vitni fyrir dómi.
