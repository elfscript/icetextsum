ÞEGAR stór fyrirtæki þurfa fjármagn til þess að stækka, greiða skuldir eða tap, leita þau í Kauphöllina. Fyrirtækin leita til almennings um einskonar lán.
Litlir fjárfestar kaupa bréf í fyrirtækjum eftir leiðsögn greiningadeilda bankanna og vegna trúar á stjórnendum og framtíðarspám sérfræðinga um arðsemi. 
Kauphöllin á Íslandi nýtur trausts og miðlar upplýsingum á auðskilinn hátt. Tilkynningar hennar eru með því betra, sem finna má í sambærilegum fyrirtækjum erlendis. Eftirlitið er best í Kauphöllinni þar sem fjármálafyrirtækin eru skráð. 
Að fylgjast með eignamyndun bankanna gegnum Kauphöllina krefst hinsvegar gríðarlegrar vinnu. Við þær aðstæður sem hér ríkja og einkennast af valdagræðgi bankanna er það varla unnt. Ef fyrirtækjum tekst ekki að afla þess, sem þau ætla í Kauphöllinni, skella þau skuldinni á hana og skammast oft yfir tímafrekri skyldu við að svara kröfum hallarinnar um upplýsingar. Sum fyrirtæki bera því fyrir sig að þau séu ekki nægilega stór lengur, en þá er kannski búið að brjóta þau upp í systurfélög eða dótturfélög, oft í þeim eina tilgangi að fela eignatengsl og áhrif. 
Heima er best
Baugur er dæmi um fyrirtæki, sem yfirgaf Kauphöllina í fýlu. Þá var sagt, að upplýsingaskyldan væri of mikil og tímafrek. Við brottför Baugs skiptu litlir hluthafar hans þúsundum. 
Almenningur hafði treyst stjórnendum Baugs til þess að færa honum arð og gera hann stoltan yfir því að eiga bréf í þessu stórveldi á matvörumarkaði. Eftir að eignarhlutur eins aðila í Baugi náði þeirri stærð að yfirtökuskylda myndaðist voru minni hluthafarnir neyddir til þess að selja sín bréf. Mundur, félag í eigu Baugs og Kaupþings, keypti öll bréfin í Baugi 7. júlí 2003 á genginu 10,85 Á fjórum árum hafði hlutur lítilla hluthafa aðeins vaxið um 12,65% Þetta var áður en Baugur eignaðist 70% hlut af fasteignamarkaði, byggingamarkaði, fjölmiðlamarkaði, tölvu- og afþreyingarmarkaði, olíumarkaði, blómamarkaði, tryggingamarkaði landsmanna, já, jafnvel áður en Baugur eignaðist Hamley's í London! 
Fljótlega eftir að Baugur fór úr Kauphöllinni virðist verðmæti fyrirtækisins hafa 5 faldast þrátt fyrir 7 milljarða gjaldþrot í Ameríku sem auðvitað átti sér stað áður en félagið fór af markaði. Þrátt fyrir að til Kauphallarinnar hafi borist af og til tilkynningar um góða afkomu Bonus Dollarstores eins og þessi sem barst Kauphöllinni 20.11 2001 «Bonus Stores Inc., dótturfélag Baugs hf. í Bandaríkjunum hefur fimmfaldað hagnað á milli september og október...heildarsala í október, þ.e. frá 7. október til 3. nóvember, nam 14,5 milljónum dollara, sem samsvarar um 1,5 milljörðum króna. Hagnaður mánaðarins fyrir skatta reyndist 506 þúsund dollarar, eða rúmar 53 milljónir króna. Það svarar til 3,5% af sölunni. Heildarframlegð var tæp 27% af sölu». 
Sala á hlutabréfum í Arcadia skilaði Baugi og Kaupþingi hinsvegar yfir 6 milljörðum í hagnað þannig að eðlilegt innlausnarverð var nær 50 frekar en 10,85 ef kennitölur við innlausn hefðu verið svipaðar og við frumútboð! Forstjóri Baugs hét því í fjölmiðlaviðtölum á þeim tíma, að sá hagnaður kæmi aldrei til Íslands. 
Kaupþing seldi rúmlega 8% hlut í Baugi (Högum, Mundi, Baugi Ísland) fyrir skömmu til Sigurðar Bollasonar og Magnúsar Ármannssonar, fyrverandi meðeigenda Karen Millen, og græddi Kaupþing milljarð á þeirri sölu. Þannig stjórna bankarnir gengi bréfa eftir sínum eigin geðþótta. Gríðarlegir hæfileikar stjórnendanna komu ekki í ljós fyrr en eftir að félagið var tekið af markaði í Kauphöllinni! Nú þarf fyrirtækið nýtt lán og hvert er leitað? Jú, til ykkar, almenningur! Nú eru þið beðin um að lána félaginu tæpa 5 milljarða (13%) til þess að systurfélagið geti lækkað skuldir sínar, félagið heitir Mosaic Fashion, en þar er gamli Baugur kominn í tískuföt frá Karen Millen til að hann taki sig betur út, þegar hann kemur í Kauphöllina aftur! Verið ekki hissa, Kaupþing á 9,8 % í því félagi, í Fréttablaðinu, einum anga Baugsveldisins, heitir Kaupþing reyndar enn eina ferðina KB banki! 
Ótrúverðug greiningardeild
Tilgangur þess að skrá Baug (Mosaic Fashions) aftur í Kauphöllinni er samkvæmt Fréttablaðinu, (systur Mosaic Fashion í eigu Baugs og Kaupþings,): «Hlutafjárútboði nú, ásamt skuldabréfaútboði, er ætlað að endurfjármagna og lækka skuldir og þar með fjármagnskostnað fyrirtækisins.» 
Haft er eftir forstjóra Baugs að Baugur og aðrir stærstu fjárfestarnir ætli ekki «að yfirgefa félagið. Núverandi eigendur hyggjast ekki selja neitt af sínum hlut og nýtt hlutafé er hrein viðbót.» 
Síðan birtist beitan, sem á að gera almenning æstan í að kaupa bréf, eða að lána peninga, í þetta nýja Baugs-félag í Kauphöllinni. Þar segir Fréttablaðið: «Vöxtur hagnaðar fyrir afskriftir og fjármagnsliði (EBITDA) hefur verið 27% að meðaltali undanfarin þrjú ár. Söluaukningin hefur numið þrettán prósentum á sama tímabili.» 
Nú á að kýla á það! Gefa fólki vitneskjuna beint í æð, svo að það hiki ekki við að festa fé í þessum nýja prúðbúna, erlenda gesti. Fyrsta erlenda fyrirtækinu, sem lætur skrá sig í Kauphöll Íslands. Komið öll og eignist hlut! 
Spyrja má: Hvað felst í hinum tilvitnuðu orðum? Þýðir «vöxtur hagnaðar» kannski bara minna tap? Það þætti svo ekki ýkja merkilegt, að á þremur árum aukist sala um rúm 4% á ári. Er það eðlileg viðskiptablaðamennska að hampa þessu með fagnaðarlátum? 
Ritstjóri Baugs
Hafliði Helgason, ritstjóri Baugs í Fréttablaðinu, telur að endurkoma Baugs í Kauphöllina undir nafninu Mosaic Fashion «kveiki áhuga erlendra fjárfesta.» 
Erlend fyrirtæki eiga mikið erindi í Kauphöll Íslands, undir þá skoðun Hafliða skal tekið. Æskilegt væri, að þar sæju erlendir bankar og símafyrirtæki ástæðu til að skrá sig. 
Ef hins vegar látið er í veðri vaka að prúðbúin endurkoma Baugs inn í Kauphöll Íslands sé upphaf fleiri heimsókna erlendra fyrirtækja þangað, er meira sagt en satt er. Eigendur Mosaic Fashion, Fréttablaðsins o.fl. þurfa bara enn einu sinni lán frá íslenskum almenningi. 
Hafliði segir ennfremur í Fréttablaðinu; «Íslendingar safna á hverju ári miklum fjármunum í gegnum lífeyrissjóðakerfið, sem að hluta til fara í fjárfestingar á innlendum hlutabréfamarkaði. Fækkun félaga í Kauphöllinni gerir það að verkum að þessir peningar keppast um sífellt færri fjárfestingarkosti. Slíkt er óheppilegt og til þess fallið að skekkja verðmyndun á markaði»! 
Skekkja hvað, Hafliði? Verðmyndun á hverju? Á hvaða markaði? Fákeppnismarkaði vinnuveitenda þinna, Hafliði, sem þurfa enn einu sinni lán frá almenningi til þess að slá meira um sig í útlöndum? 
Mosaic Fashions er með 2% markaðshlutdeild í Bretlandi. Höfundur er framkvæmdastjóri FIA.
