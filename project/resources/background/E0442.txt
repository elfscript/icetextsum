LÖGGJÖF um kynbundið ofbeldi þarf að taka til heildarendurskoðunar. Þetta kemur fram í drögum að aðgerðaáætlun gegn kynbundnu ofbeldi sem hefur verið komið á framfæri við dóms- og kirkjumálaráðuneytið, félagsmálaráðuneytið, menntamálaráðuneytið og heilbrigðisráðuneytið. Það var aðgerðahópur gegn kynbundnu ofbeldi sem vann drögin en hópurinn var stofnaður í framhaldi af 16 daga átaki gegn kynbundnu ofbeldi sem sextán félagasamtök og stofnanir stóðu fyrir sl. haust. Dómsmálaráðuneytið ætlar að vinna úr tillögunum en það hefur áður fundað með aðgerðahópnum. 
Í drögum að aðgerðaáætluninni er sérstök áhersla lögð á heildarendurskoðun löggjafar um kynbundið ofbeldi. M.a. er lagt til að kynferðisbrot gegn börnum fyrnist ekki en frumvarp þess efnis liggur nú fyrir á Alþingi. Einnig er lagt til að hækka kynferðislegan lögaldur úr fjórtán árum í 15 eða 16 líkt og á Norðurlöndunum og að refsimörk í kynferðisbrotum miðist við upplifun brotaþola fremur en við ofbeldismanninn og aðferð hans við að beita ofbeldinu. 
Meðferðarúrræði fyrir ofbeldismenn verði styrkt
Hópurinn telur mikilvægt að mál vegna kynbundins ofbeldis sæti opinberri ákæru. Í dag er það undir konu komið hvort hún kærir heimilisofbeldi eða ekki en hópurinn telur eðlilegt að hið opinbera sæki ofbeldismanninn til saka og þá sérstaklega þegar börn eru á heimilinu. «Heimilisofbeldi er ekki aðeins brot gegn konunni einni, heldur samfélaginu í heild,» segir í drögunum. 
Hópurinn leggur jafnframt til að meðferðarúrræði fyrir ofbeldismenn verði styrkt. Nefnir hann m.a. að verkefnið Karlar til ábyrgðar verði endurvakið sem fyrst en það var lagt af vegna fjárskorts. 
Áhersla er lögð á að þjónusta Neyðarmóttöku vegna nauðgunar verði styrkt en eins og áður hefur komið fram varð niðurskurður til þess að staða yfirlæknis var lögð af og ekki er lengur boðið upp á félagsráðgjöf. «Sú skerðing á starfsemi Neyðarmóttökunnar sem átti sér stað árið 2004 var ekki í neinu samræmi við þá þekkingu sem fyrir liggur. Nauðgun er svo alvarlegt áfall að samkvæmt rannsóknum þjást 80% af þeim sem leita til Neyðarmóttökunnar af áfallaröskun. Það var því óverjandi að taka félagsráðgjafa út úr því teymi sem mætir konum í bráðaþörf,» segir í drögunum þar sem jafnframt er lagt til að Neyðarmóttakan verði styrkt þannig að hún geti einnig veitt fórnarlömbum annars kynbundins ofbeldis, s.s. heimilisofbeldis og mansals, þjónustu.
