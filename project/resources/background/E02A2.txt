Pallbílar í Hvalfjarðargöngum
ÉG fór í gegnum göngin um daginn sem er ekki í frásögur færandi nema að ég var á pallbíl sem er 6,05 m. 
Það gekk vel að fara frá Reykjavík, þá borguðum við 1.000 kr. sem er það gjald sem fólksbílar borga. En þegar við vorum að fara til baka var okkur tjáð að við þyrftum að borga 3.000 vegna þess að bíllinn væri of langur (0,5!). Þetta sættum við okkur ekki við svo við snerum við og keyrðum Hvalfjörðinn. 
Það sem ég get ekki skilið er að pallbílar yfir 6 metra borga tvisvar sinnum meira en venjulegur fólksbíll sem getur þess vegna verið jeppi sem er svipaður á stærð en eitthvað minni og hann getur dregið á eftir sér hestakerru. 
En það sem meira er; flutningabílar sem eru miklu stærri og geta dregið margar tengikerrur borga 3.800 kr.! Þarna munar bara 800 krónum, ég get ekki skilið hvað er á bak við þetta. 
Kannski þykir það svona mikill lúxus að vera á pallbíl en þetta eru bílar sem flæða inn í landið núna sökum þess hve dollarinn er lágur þannig að þetta eru ekkert dýrari bílar en t.d. jeppar. Svo finnst mér líka svolítið asnalegt að geta ekki keypt miða og borgað þrjá miða í stað eins en mér var tjáð það þegar ég athugaði að það væri ekki hægt. 
Ef pallbílar þurfa að borga meira en aðrir bílar þarf það að vera sanngjarnt. Fyrir 6.000 kr. er hægt að fara tvisvar fram og til baka til Akureyrar því flestir eru þetta dísel-bílar. Á meðan þetta er svona fer ég Hvalfjörðinn, legg bara fyrr af stað. Kannski verður Hvalfjörðurinn iðandi af pallbílum! 
Sig. H. 
Góðir tónleikar Vallargerðisbræðra
MÉR hefur fundist vanta í blaðið umfjöllun um Vallargerðisbræður sem sungu í Salnum í Kópavogi 5. apríl sl. við afskaplega mikla hrifningu samkomugesta. Stjórnendur voru Þórunn Björnsdóttir og Martin Hunger Friðriksson. Mig langar að vekja athygli á þessu því þetta var svo skemmtileg samkoma. Ég vil koma á framfæri þökkum frá mér og minni konu fyrir afskaplega skemmtilega stund. Ef þessir drengir eiga ekki framtíðina fyrir sér í þessum söngstíl þá veit ég ekki hverjir. Minna mann á MA-kvartettinn á Akureyri sem var og hét í þá daga. 
Sæmundur Þorsteinsson. 
Lyklakippa týndist í Kópavogi
BRÚN leðurlyklakippa týndist í eða við Listasafn Kópavogs sl. sunnudag. Skilvís finnandi hafi samband í síma 5523226. 
Borvél týndist
HITACHI bor-él í tösku týndist 13. apríl á leiðinni frá Olís Gullinbrú upp á Krókháls. Skilvís finnandi hafi samband í síma 8982889.
