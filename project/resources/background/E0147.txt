Það er ekki algengt að mannfjöldi í milljónaborg tvöfaldist og gott betur á fáeinum dögum. Þetta hefur gerzt í Rómaborg í vikunni; gizkað er á að yfir fjórar milljónir manna hafi verið gestir í borginni og bætzt við þær 2,5 milljónir sem þar búa. Tvær milljónir manna gengu framhjá líki Jóhannesar Páls II páfa í Péturskirkjunni til að votta honum virðingu sína. A.m.k. milljón manna var á og við Péturstorgið við útför páfa í gær og annars staðar í Rómaborg fylgdust milljónir manna með útförinni á sjónvarpsskjám. 
Líklega hafa aldrei fleiri tekið þátt í jarðarför. Og erfitt er að finna nokkurn samjöfnuð yfirleitt, nema ef vera kynni messu Jóhannesar Páls II sjálfs í Manila á Filippseyjum árið 1995. Talið er að hana hafi um fjórar milljónir manna sótt og hefur hún oft verið talinn stærsti mannsöfnuður í sögunni. 
Gæti nokkur rokkstjarna, nokkur stjórnmálaleiðtogi, nokkur mótmælahreyfing, nokkurt náttúrufyrirbæri dregið að sér annan eins mannfjölda á örfáum dögum? Einræðisherrarnir, sem réðu lögum og lofum í heimalandi Karols Wojtyla á mótunarárum hans, lögðu mikla áherzlu á að láta smala saman fólki til að hylla sig. Talið er að Adolf Hitler hafi haft 1,5 milljónir manna upp úr krafsinu í Nürnberg 1937 og Jósef Stalín eitthvað álíka á góðu byltingarafmæli. Engum hinna fjögurra milljóna pílagríma í Róm var hins vegar skipað að fara þangað. Þeir komu af frjálsum vilja til að votta miklum leiðtoga virðingu sína. 
Af hverju? Systir Agnes, príorinna í Karmelklaustrinu í Hafnarfirði, útskýrði það ágætlega í viðtali við Ríkissjónvarpið á miðvikudagskvöld: «Hann var svo nálægt Guði. Hann var svo mikill talsmaður milli okkar hér og Guðs.» 
Guð velur sér marga talsmenn. En Jóhannes Páll II var óneitanlega í hópi þeirra öflugustu. Hógvær en staðfastur málflutningur hans átti til að mynda sinn þátt í að brjóta niður járntjaldið og útrýma veldi arftaka Stalíns, sem fáir trúðu að myndi falla svo skjótt. 
Þannig eru það trúarbrögðin, kristindómurinn, sem enn einu sinni sanna yfirburði sína yfir hugmyndafræði, sem vildi úthýsa þeim. Veldi Hitlers og Stalíns eru hrunin og horfin í sandinn. Kirkja Krists stendur á tveggja árþúsunda bjargi.
