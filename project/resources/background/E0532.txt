Eftir Jón Pétur Jónsson jonpetur@mbl.is 
Stóraukin áfengisneysla heilsufarsvandi
Jón Kristjánsson heilbrigðisráðherra lýsti yfir áhyggjum sínum vegna vaxandi áfengisneyslu á Norðurlöndunum á Norðurlandaráðsþingi í Svíþjóð sl. haust. Benti hann á að hér hefði neyslan aukist um 40% sl. áratug. Hann sagði m.a. ljóst að stóraukin áfengisneysla í dag myndi á endanum koma fram sem heilsufarsvandi einstaklinganna. Slíkt myndi krefjast aukinna útgjalda til málaflokksins. Fyrir Alþingi liggja þrjú frumvörp er varða breytingar á áfengislögum. Í fyrsta lagi er rætt um að lækka áfengiskaupaaldur úr 20 árum í 18 ár. Í öðru lagi er rætt um afnám einkasölu ÁTVR á áfengi, þ.e. léttvíni og bjór. Í þriðja lagi er rætt um að lækka skatta á áfengi.
Forvarnaaðilar hafa lýst yfir áhyggjum sínum vegna þessa og telja þetta ógæfuspor og sú forvarnavinna sem unnin hafi verið sé að mörgu leyti fyrir bí ef frumvörpin verða að lögum. 
Ef litið er til þess frumvarps sem nefnt var fyrst þá er ætlunin með því að lækka aldursmörk úr 20 árum í 18 til neyslu á léttvíni og bjór, að samræma löggjöfina við það sem fyrir löngu hefur verið gert hjá flestum þeim þjóðum sem við berum okkur saman við eins og segir í viðkomandi frumvarpi. 
Árni Einarsson, framkvæmdastjóri Fræðslumiðstöðvar í fíknivörnum, bendir á ef þessir þrír þættir eru skoðaðir nánar þá hafi rannsóknir sýnt fram á að verði frumvörpin að lögum muni áfengisneysla aukast almennt. Hann nefnir sem dæmi að Nýsjálendingar hafi lækkað áfengiskaupaaldurinn árið 1999 úr 20 árum í 18. Það hafi haft þær afleiðingar að neysla hafi aukist töluvert hjá aldursflokknum 15-16 ára. «Þar gaus neyslan upp og fóru menn að skoða málið og niðurstaðan varð sú að þessi lækkun úr 20 í 18 hefði opnað nýja og auðveldari leið fyrir ungu krakkana,» segir Árni. Hann segir tvítuga einstaklinga frekar hafa hikað við að vera milligöngumenn til áfengiskaupa fyrir 15 ára unglinga en þeir sem eru 18 ára, enda þeir nær í aldri. 
Árni segist vilja tengja þessa niðurstöðu þeirri umræðu að á undanförnum árum hafi náðst góður árangur í forvarnastarfi hérlendis, en dregið hefur úr áfengisneyslu grunnskólanema. Hann segir forvarnaaðila hafa áhyggjur af því að sá árangur fjúki einfaldlega út um gluggann ef frumvörpin verða samþykkt. 
Hann segir varðandi aðgengi að áfengi og sölufyrirkomulag að með því að leyfa sölu á áfengi í verslunum muni heildaráfengisneysla aukast. Alþjóðaheilbrigðismálastofnunin hafi m.a. bent á það að slíkar breytingar komi niður þar sem síst skyldi, þ.e. hafi meiri áhrif á þá sem drekki mikið en hófdrykkjumenn. Nauðsynlegt sé að snúa blaðinu við hvað þetta varðar. 
Hætta á aukinni neyslu
Hann bendir á að stjórnvöld, sveitarfélög og fjölmörg almannasamtök hafi með stefnumörkun og beinum aðgerðum unnið markvisst að því að draga úr áfengisneyslu íslenskra ungmenna. Jafnframt bendir hann á að í heilbrigðisáætlun, sem Alþingi samþykkti árið 2001, sé stefnt að því að árið 2010 verði áfengisneysla nánast engin hjá börnum 15 ára og yngri. Lækkun aldursmarka til áfengiskaupa ógni því markmiði og ætla megi að hún leiði til aukinnar neyslu unglinga undir 18 ára aldri, sem geri forvarnastarf erfiðara. 
Árni segir ljóst að miklir hagsmunir liggi að baki áfengissölu hérlendis, t.a.m. hjá áfengisinnflytjendum og seljendum. Hann segir að fyrirhugaðar breytingartillögur á áfengislögum verði að meta af kostgæfni áður en ákvörðun er tekin. Farið sé þess á leit að allsherjarnefnd Alþingis taki frumvarpið ekki til endanlegrar afgreiðslu fyrr en þingmenn hafi kynnt sér nauðsynlegar forsendur og leitað álits sérfræðinga í áfengis- og vímuefnamálum og málefnum ungmenna. Hann vekur athygli á að á vegum forsætisráðuneytis sé unnið að stefnumörkun í málefnum fjölskyldunnar. Frumvarpið um lækkun aldursmarka til áfengiskaupa varði þann málaflokk umtalsvert og ástæða til að efni þess fái umfjöllun í þeirri nefnd áður en það sé afgreitt frá Alþingi. 
Í nýlegum tölum frá Hagstofu Íslands kemur fram að seldir alkóhóllítrar á hvert mannsbarn á Íslandi frá 15 ára aldri voru 6,7 lítrar á síðastliðnu ári. Hefur verið um stöðuga aukningu að ræða síðastliðin tíu ár og fram kemur að nú sé svo komið að blikur séu á lofti. 
Félag áfengisráðgjafa hefur einnig lýst áhyggjum sínum yfir þeirri þróun sem eigi sér stað í áfengismálum þjóðarinnar undanfarin ár. Telja þeir ofangreind frumvörp ekki til þess fallin að snúa þróuninni við. Varar félagið eindregið við að frumvörpin verði að lögum. Einnig kallar félagið eftir stefnumótun íslenskra stjórnvalda í þessum efnum og hvetur þingmenn og ráðherra til að sýna ábyrgð og leita sér ráða hjá sérfræðingum í heilbrigðismálum um þessi mál. Velferðarráð Reykjavíkurborgar hefur sömuleiðis tekið í svipaðan streng og lýst sig andsnúið lækkun áfengiskaupaaldurs. Slíkt myndi auka aðgengi unglinga að áfengi og þar með stuðla að aukinni drykkju þeirra.
