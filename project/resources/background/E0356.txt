«ÉG legg áherslu á að fjármagn til safnaráðs verði aukið en að sama skapi að þetta verði gegnsærra og skilvirkara og menn átti sig á heildarmyndinni,» segir Þorgerður Katrín Gunnarsdóttir menntamálaráðherra aðspurð hvort nægir fjármunir hafi verið lagðir í safnastarf. Forstöðumenn safna gagnrýndu nýlega harðlega úthlutun safnaráðs á styrkjum. Einnig gagnrýndu þeir stjórnvöld fyrir að verja of litlu fé til safnaráðs.
Þorgerður Katrín segir safnaráð hafa staðið sig með ágætum í sinni úthlutun. Hún bendir á að í ár og í fyrra hafi ráðið haft óbreytta fjárhæð til umráða, um 66 milljónir kr. «Á hinn bóginn má benda á að til hliðar leggur fjárlaganefndin um 210-220 milljónir í safnastarfið, og einmitt til þessara aðila sem eru að gagnrýna hvað mest,» segir Þorgerður Katrín og bætir því við að þessir aðilar fari bæði í gegnum safnaráð og aðrar óhefðbundnar leiðir til hliðar við ráðið. 
Hún segir heildarfjármagn til safnanna vera sæmilegt í dag en bendir á að sér þætti skynsamlegra að fjárlaganefnd notaði safnaráð og safnasjóð til þess að útdeila fjármunum en að nefndin gerði það sjálf. Slíkt myndi bæði auka skilvirkni og fagmennsku í úthlutunum enda fagmennskan fyrir hendi hjá safnaráði.
