Eftir Skúla Unnar Sveinsson skuli@mbl.is JERICA Watson, leikmaður kvennaliðs Grindavíkur í körfuknattleik, er hætt að leika með liðinu og á leið vestur um haf til síns heima. «Framkoma hennar er algjörlega ófyrirgefanleg,» sagði Unndór Sigurðsson, þjálfari kvennaliðs Grindavíkur, í samtali við Morgunblaðið í gær. Watson lék 16 leiki með Grindavík í deildinni, gerði þar 465 stig, 29,1 að meðaltali, tók 258 fráköst og varði 60 skot. Þrátt fyrir það sagði Unndór að það hefði verið vandamál með hana alveg síðan hún kom til landsins. «Þetta hefur verið upp og niður hjá henni í vetur og svo kom hún til mín eftir leikinn við Hauka í deildinni um daginn og sagðist vilja fara heim, hana vantaði félagsskap og væri með heimþrá. Ég bauð henni að taka sér frí og koma síðan í bikarúrslitaleikinn af fullum krafti og samþykkti hún það. Hún tilkynnti sig veika á mánudeginum og hafði svo samband um kvöldið og sagðist vilja fara heim strax. Ég var mjög ósáttur með þessa framkomu - bikarleikurinn framundan og svona langt liðið á mótið. Ég hafði samband við umboðsmanninn hennar og við urðum að hafa í hálfgerðum hótunum og niðurstaðan varð að hún myndi leika úrslitaleikinn með okkur,» sagði Unndór en hann hélt þessum vandræðum leyndum fyrir öðrum stúlkum í liðinu hjá sér.
«Þetta var ekki alveg eins og maður vildi hafa það í aðdraganda bikarúrslitaleiks,» sagði Unndór sem varð að skipa Watson að mæta með liðinu á leikdag í þá dagskrá sem var hjá liðinu fyrir úrslitaleikinn. 
Unndór sagði að þegar væri hafin leit að nýjum erlendum leikmanni en líklegast yrði Grindavíkurliðið án erlends leikmanns á móti Breiðabliki á föstudaginn því hann vildi vanda valið.
