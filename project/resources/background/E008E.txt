Nýverið kom út ný útgáfa af tölvuteiknimyndinni vinsælu Ísöld (Ice Age) , «sérstaklega svöl útgáfa» eins og lýst er yfir á kápunni. Þessi nýja útgáfa hefur að geyma nýtt viðbótarefni og ber þar hæst nýja útgáfu af myndinni þar sem hægt er að horfa á hana um leið og skemmtilegar staðreyndir um hina einu sönnu ísöld skjóta upp kollinum. Þarna eru einnig nýir leikir og stuttar teiknimyndir með hinum litlu kostulegu forsögulegu skepnum sem voru í aðalhlutverki í þessari skemmtilegu tölvuteiknimynd frá Fox - sem einnig gerði myndina Vélmenni sem sýnd er í kvikmyndahúsum hér á landi við miklar vinsældir.
Ein sterkasta mynd síðasta árs, Collateral eftir Michael Mann með Tom Cruise og Jamie Fox, nýtur sín sérlega vel á mynddiski, en hún kom út á dögunum. Mann hefur líka löngum verið þekktur fyrir að leggja mikið upp úr útliti mynda sinna, en kröftugur stíll hans, úthugsuð hljóðvinnsla og rafmögnuð rökkurtónlist James Newtons Howards njóta sín sérlega vel í góðu heimabíókerfi. Þá eru umsagnir Manns, sem hægt er að hlýða á um leið og horft er á myndina, einkar fróðlegar, sem og þau atriði sem klippt voru úr myndinni. 
Önnur mynd sem stóð upp úr í fyrra, hin ofurkaldhæðna en undarlega hjartnæma Bad Santa með Billy Bob Thornton, kom einnig út á mynddiski á dögunum. Þótt hún sé ekki hlaðin aukaefni er samt óhætt að mæla með henni, einfaldlega vegna þess að þar fer mynd sem þolir, og nánast heimtar, að horft sé á hana oftar en einu sinni. 
Þá nýtur nýjasta mynd Tonys Scotts, hin ágæta Man on Fire , sín vel á mynddiski, enda á Scott það sameiginlegt með Mann að hafa löngum lagt mikið upp úr fáguðu og úthugsðu útliti og góðri hljóðvinnslu.
