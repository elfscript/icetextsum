ANDRÉSAR andar-leikarnir á skíðum, hinir 30. í röðinni, fóru fram í Hlíðarfjalli ofan Akureyrar í síðustu viku. Keppni í alpagreinum og göngu hófst sl. fimmtudagsmorgun og stóð fram á laugardag en mótinu var formlega slitið í Íþróttahöllinni á laugardag. Alls tóku um 650 börn á aldrinum 6-14 ára þátt í leikunum en þeim fylgdu um 200 þjálfarar og liðsstjórar, auk fjölmargra aðstandenda. Þrátt fyrir að frekar lítill snjór væri í Hlíðarfjalli tókst framkvæmd leikanna með miklum ágætum og þeir keppendur, sem komu frá 17 sveitarfélögunum og yfir 20 skíðafélögunum skemmtu sér vel í blíðskaparveðri alla keppnisdagana.
