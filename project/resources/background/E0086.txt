* HERMANN Hreiðarsson varð fyrir því óláni að skora sjálfsmark fyrir Charlton þegar liðið gerði 2:2 jafntefli við Manchester City á heimavelli sínum, The Valley . Eftir fjögurra mínútna leik skallaði Richard Dunn að marki Charlton eftir hornspyrnu. Boltinn hafði viðkomu í Hermanni og fór þaðan í netið.
* HERMANNI var kippt útaf fyrir sóknarmann stundarfjórðungi fyrir leikslok. Charlton var þá 2:1 undir og þegar komnar voru tvær mínútur fram yfir venjulegan leiktíma jafnaði Chris Perry óverskuldað metin fyrir heimamenn. 
* BJARNI Guðjónsson gat ekki leikið með Plymouth á móti Cardiff í ensku 1. deildinni vegna meiðslanna í læri sem hann hlaut í landsleiknum við Ítali í síðustu viku. Knattspyrnustjóri Plymouth telur óvíst að Bjarni geti leikið gegn Watford annað kvöld. 
* JÓHANNES Karl Guðjónsson lék þrjár síðustu mínúturnar í liði Leicester sem sigraði Millwall , 3:1, og þokaði sér þar með af mesta hættusvæðinu í 1. deildinni. 
* ÞÓRÐUR Guðjónsson var ekki í leikmannahópi Stoke sem tapaði á heimavelli fyrir Rotherham en liðið er langneðst í deildinni. 
* BRYNJAR Björn Gunnarsson var í byrjunarliði Watford sem tapaði fyrir Burnley, 3:1. Heiðar Helguson gat hins vegar ekki leikið vegna meiðslanna sem hann hlaut í landsleiknum gegn Króötum. Brynjari var skipt útaf á 73. mínútu en Watford er komið í bullandi fallbaráttu. 
* ÍVAR Ingimarsson lék allan tímann í vörn Reading sem gerði markalaust jafntefli á heimavelli gegn Sheffield United . Ívar og félagar eru í harðri baráttu við nokkur önnur lið að komast í aukakeppnina um laust sæti í úrvalsdeildinni en Reading er sem stendur í fimmta sætinu. 
* GYLFI Einarsson lék síðasta stundarfjórðunginn í liði Leeds sem gerði 1:1 jafntefli við Wolves á Elland Road . Þetta var fjórða jafntefli Leedsara í röð í deildinni og það 19. á leiktíðinni sem er jöfnun á félagsmeti. 
* HJÁLMAR Þórarinsson var ekki í leikmannahópi Hearts sem vann óvæntan 2:0 útisigur á Celtic í skosku úrvalsdeildinni. 
* ÞÓRARINN Kristjánsson var ekki í leikmannahópi Aberdeen sem lagði Iverness. Þórarinn er meiddur. 
* LOKEREN og Mons Bergen gerðu markalaust jafntefli í belgísku 1. deildinni. Arnar Þór Viðarsson og Arnar Grétarsson léku allan leikinn en tvísýnt var fyrir leikinn hvort Arnar Þór gæti leikið en hann meiddist í landsleiknum við Krótaíu á dögunum. Rúnar Kristinsson tók út leikbann og Marel Baldvinsson er enn á sjúkralistanum.
