LÖGREGLUNNI í Reykjavík barst tilkynning um rúðubrot í íbúðarhúsi í Fossvogi um klukkan hálffimm í gærmorgun. Ljóst var frá því að lögreglumenn mættu á svæðið að eitthvað gruggugt var á bak við rúðubrotið en ekki var hægt að henda reiður á hvernig rúðan brotnaði. Rúðan var talsvert stór, eða um 1,4 metrar á breidd og 1,3 metrar á hæð og lítið sem ekkert var eftir af henni, aðeins smávegis í falsinu, að sögn lögreglu. Húsráðendur sakaði ekki. 
Fyrst var jafnvel talið að um byssuskot væri að ræða, en að sögn Harðar Jóhannessonar yfirlögregluþjóns fundust engin skothylki á vettvangi. Hörður segir þó ekki útilokað að rúðan hafi verið sprengd upp eða barefli beitt en glerbrot úr rúðunni þeyttust inn í húsið og í vegg, sem stendur í um þriggja metra fjarlægð, ásamt því að glerbrot þeyttust nokkra metra út á við. Engin ummerki fundust á vettvangi um sprengju en rannsókn málsins heldur áfram.
