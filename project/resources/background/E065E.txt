SEGJA má að kynslóðabilið hafi verið brúað í Ártúnsskóla í gær, en þá var haldinn svokallaður ömmu- og afadagur, og komu fjölmargar ömmur og afar með barnabörnum sínum í skólann. Nemendur kynntu fyrir öfum sínum og ömmum verkefni og námsefni sem þeir hafa verið að vinna með undanfarið, en svo var haldið í íþróttahúsið þar sem börnin sýndu leikni sína í samkvæmisdönsum og dönsuðu við gestina.
Sigrún Árnadóttir hjá Ártúnsskóla segir að allt hafi gengið vel fyrir sig, og þátttakan framar vonum. Eftir að hafa sýnt dansfimina buðu nemendur upp á veitingar sem þau höfðu sjálf búið til, kleinur, pitsusnúða og fleira góðgæti.
