Eftir Ómar Friðriksson omfr@mbl.is FRUMVARP um breytingar á lögum um fjarskipti var samþykkt sem lög á Alþingi í gærkvöldi með breytingum sem meirihluti samgöngunefndar lagði til að gerðar yrðu. Tekið var mið af athugasemdum Persónuverndar og var m.a. gerð sú breyting að sá tími sem fjarskiptafyrirtæki er gert skylt að varðveita lágmarksupplýsingar í þágu lögreglurannsóknar og almannaöryggis var styttur úr einu ári í sex mánuði. 
Þá var samþykkt sú breyting að dregið verði úr hve nákvæmlega skuli skrá fjarskipti þannig að í stað tímasetningar og tímalengdar verði aðeins krafist að skráð verði dagsetning fjarskiptanna og að í stað þess að krefjast skráningar á magni gagnaflutnings til og frá notanda verði aðeins skylt að skrá gagnaflutninga til notanda. 
Felld var brott sú skylda kaupenda fjarskiptakorta að framvísa skilríkjum og Póst- og fjarskiptastofnun þess í stað veitt heimild til að setja reglur um skráningu notenda slíkra korta í samráði við Neyðarlínu, lögreglu og farsímafyrirtæki. 
Komið til móts við gagnrýni
Pétur H. Blöndal, þingmaður Sjálfstæðisflokksins, lýsti við umræður í gær andstöðu við grein sem gerir ráð fyrir að fjarskiptafyrirtækjum sé skylt að veita lögreglu, í þágu rannsóknar opinbers máls, upplýsingar um hver sé skráður eigandi ákveðins símanúmers og/eða eigandi eða notandi ip-tölu tölvu. Greiddi hann atkvæði gegn umræddu ákvæði við atkvæðagreiðslu eftir aðra umræðu í gærkvöldi. 
Í nefndaráliti minnihluta samgöngunefndar sagði að breytingarnar komi mjög til móts við gagnrýni og séu almennt til bóta en þrátt fyrir það geti minnihlutinn ekki stutt frumvarpið, allra síst 9. gr. þess.
