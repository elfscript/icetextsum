MEÐAL hátíða í Rússlandi hefur Sigurdagurinn 9. maí alveg sérstakan sess. Ein minning frá árum seinni heimsstyrjaldarinnar sem ber rússneska heitið Stóra föðurlandstríðið fær hjartað í hverjum íbúa Rússlands til að slá hraðar. Jafnvel nú að 60 árum liðnum finnur maður varla fjölskyldu í landinu sem ekki hefur verið snortin af logum stríðsins. Stríðsárin færðu þjóðum Sovétríkjanna þungar byrðar, en þær sýndu dæmi hetjuskapar, persónulegs kjarks og sannrar föðurlandsástar. Þess vegna hefur Stóra föðurlandsstríðið fengið alveg sérstakt pláss í sögunni. Fyrir marga, þ. á m. þátttakendur þess er þetta mjög persónuleg hátíð, en hetjurnar eru því miður að yfirgefa okkur. Megi minning þeirra lengi lifa sem börðust á landi, á sjó og í lofti til að verja föðurlandið gegn pest 20. aldar svo og þeirra sem voru kvaldir til bana, hengdir, skotnir, brenndir lifandi í fasískum útrýmingarbúðum, dóu í þrælavinnu eða úr kulda og hungri í umsátrum.
Einn er sá lærdómur sem alþjóðasamfélagið getur dregið af atburðunum sem eru 50-60 ára gamlir en samt full ástæða til að halda á lofti. Að undanförnu hafa farið fram heitar umræður um þá í mörgum löndum. Ekki eru það endilega deilur um túlkun á ýmsum atburðum stríðsins heldur siðferðislegir dómar um upphaf þess, framvindu og niðurstöður sem tengjast beint evrópskum og heimsstjórnmálum nútímans. Enda er sagan pólitík sem beinist að fortíðinni. 
Síðari heimsstyrjöldin var tímamótaviðburður. Í fyrsta sinn í sögu mannkynsins var líf heilu þjóðanna í húfi. Gasklefar útrýmingarbúða í Buchenwald, Auschwiz, Salaspils og fleiri hafa sýnt hvað fasismi bar með sér og hvaða framtíð svo kölluð «nýskipan» var að færa heiminum. Og þeir sem í sumum löndum draga í efa bæði þýðingu Sigursins og hlutverk þjóðar okkar gleyma því að án Sigursins gæti lönd þeirra vantað á heimskortið í dag. 
Bakgrunnur tilraunanna til að rangfæra stríðssöguna felst í því að eigna sigursheiðurinn Vesturlöndunum og smækka hlutverk Sovétríkjanna og jafnhliða því að kenna þeim síðarnefndu ábyrgð á því að Hitler kom styrjöldinni af stað. 
En ef við skoðum sögu fyrirstríðsáranna þá má ekki gleyma þeirri stefnu Vesturlandanna að friða fasista í Þýskalandi með það fyrir augum að bægja frá sér árásarstríði og færa það í austurátt gegn Sovétríkjunum. Hápunktur þessarar stefnu varð München-samsærið árið 1938. Friðunin skilaði sér árið eftir í byrjun síðari heimsstyrjaldarinnar þegar fasistar hertóku mörg Evrópulönd. 
Staðhæfingar um «ýkt innlegg Sovétríkjanna í Sigurinn» standast enga gagnrýni. Árið 1944 var sovésk-þýsk víglína 4 sinnum lengri en heildarvíglína bandamanna Sovétríkjanna. Á sama tíma barðist að hámarki 201 herdeild nasista á austurvígstöðvum en bandarísk-breskar hersveitir tókust á við 2 til 21 herdeild. Jafnvel eftir að Vesturlöndin höfðu opnað vesturvíglínuna höfðu bandamennirnir 1,5 milljónir hermanna á móti 560 þúsundum Þjóðverja. En fyrir austan á sovésk-þýsku víglinunni tókust á 4,5 milljónir þýskra hermanna við 6,5 milljónir Sovétmanna. Nasískar hersveitir biðu mest tjón í bardögum gegn sovéska Rauða hernum sem kostuðu þá 70% hermanna og 75% hergagna. Stríðið kostaði líf 27 milljóna sovéskra ríkisborgara (þ.e. 1/8 alls íbúafjölda) á tímabilinu 1941-45, þ.á m. 9 milljóna hermanna og liðsforingja. 11 milljónir biðu bana í útrýmingarbúðum fasista. Rúmlega 1700 borgir og næstum 100.000 þorp voru lögð í rúst. En stríðið þjappaði sovésku þjóðinni saman og verksmiðjur héldu áfram að vinna. Eftir stríðslokin var efnahagur landsins endurreistur innan 4ra ára án aðstoðar að utan sem ber vitni um sálarstyrk sigursællar þjóðar. 
Churchill, forsætisráðherra Bretlands skrifaði: «Það er nefnilega rússneski herinn sem réð niðurlögum þýsku stríðsvélarinnar.» George Bush Bandaríkjaforseti tekur undir það, en hann lét eftirfarandi orð falla á hátíðarhöldum vegna 60 ára afmælis landgöngu bandamannanna í Normandí: «Án Rússlands hefði þetta ekki verið mögulegt.» Enginn hefur rétt á að lækka það verð sem þjóð okkar og land greiddu í stríðinu né að minnka umfang glæpa nasista og hvað þá að hetjutigna þá. 
En við skiptum ekki Sigrinum í prósentur árið 1945 né gerum það nú. Ásamt bandamönnum okkar fögnuðum við 60 ára afmæli opnunar vesturvíglínunnar og saman höldum við upp á stórafmæli Sigursins í Moskvu. Stríðið var unnið af öllum bandamönnunum í andnasísku samsteypunni. Þetta er okkar sameiginlegi sigur. 
Við gleymum aldrei hetjulegu framlagi litlu íslensku þjóðarinnar á Norður-Atlantshafinu. Um Ísland lá stysta leiðin fyrir birgðaflutninga fyrir Rauða herinn í hafnirnar Múrmansk, Arkangelsk, Molotovsk (Severodvínsk) og fl. Það var 41 skipalest (797 skip) sem flutti 4 milljónir tonn af ýmsum varningi. Nasistar sendu á vettvang um 100 kafbáta auk margra herskipa og orrustuflugvéla. Þeim tókst að sökkva 83 lestarskipum og 15 varðskipum. Samanlagt eyðilögðu bresk, bandarísk og sovésk skip og flugvélar 27 kafbáta, 2 línuskip og 3 tundurspilla óvinarins. 
Íslenskir sjómenn ásamt starfsbræðrum sínum frá öðrum löndum settu líf sitt í hættu með því að sigla á skipum undir fána Bandaríkjanna, Bretlands, Noregs, Hollands og Panama við að færa Sovétmönnum matvæli, vopn, skotfæri. Þjóð okkar hefur ekki gleymt og mun aldrei gleyma þessum ómetanlega stuðningi á erfiðustu þrautaárunum. 
Meginniðurstaða stríðsins er ekki aðeins sigur annars þjóðabandalags á hinu. Þetta er í rauninni Sigur skapandi afla og siðmenningar á öflum eyðileggingar og siðleysis. Sigur lífs á dauða. 
Heimsstyrjöldin varð að stærsta harmleik fyrir þjóðir Evrópu og heimsins alls. Skylda sagnfræðinga er að segja sannleikann um harmleikinn en þetta má ekki nota í pólitísku braski. Í dómum vegna stríðsins má ekki færa til siðferðisstoðir. Í ræðu sem Vladimir Pútín forseti Rússlands flutti 27. janúar sl. í Ausweiz kallaði hann algjörlega siðlausar allar tilraunir að endurrita sögu stríðsins, jafna réttindi fórnarlamba og böðla, frelsara og hernámsliða. 
Reynsla af alþjóðlegu bræðralagi frá stríðsárunum eignast sérstaka þýðingu þegar enn er verið að bjóða mannkyninu birginn, í þetta skipti frá alþjóðlegri hryðjuverkastarfsemi sem hefur þegar drepið þúsundir óbreyttra manna. Hægt er að ráða við þessa ógnun eingöngu á grundvelli samheldni og gagnkvæms trausts eins og fyrir 60 árum. «Tvöfeldni» í tilviki hryðjuverkamanna er eins ófyrirgefanleg og tilraunir til að endurreisa æru samverkamanna fasista. Að veita hryðjuverkamönnum ræðustól til að boða mannhaturshugmyndir sínar er eins siðlaust og ónáttúrulegt og að leyfa skrúðgöngur fyrrum nasískra SS-liða í löndum sem gera tilkall til hollustu við lýðræðisleg gildi. 
Skylda okkar við þá sem borguðu með blóði sínu til að verja mannkynið gegn nasisma felst fyrst og fremst í því að koma í veg fyrir umburðarleysi, kynþáttar-, þjóðernis- og trúarhroka, sem hylja tilkall til heimsyfirráða og eru jarðvegur fyrir nýjar ógnir. Samheldni landa andhryðjuverkabandalagsins, samstillt þróun samskipta milli mismunandi þjóða og trúarbragða, umburðarlyndi og gagnkvæmt traust, varðveisla menningarfjölbreytni, opin og uppbyggileg samverkan menningarheima eru aðalskilyrði sigurs á hatri, aðskilnaðar- og öfgastefnu. 
60 ára afmæli Sigurs á ekki að verða að átyllu til árekstra og uppgjörs gamalla reikninga. Sameinuðu þjóðirnar hafa lýst 8. og 9. maí sem Dögum minningar og sátta. Í þeim anda fara fram hátíðarhöld í Moskvu sem forystumenn meira en 50 ríkja og forsvarsmenn helstu alþjóðlegra samtaka taka þátt í. Sigursafmæli er einnig fagnað á Íslandi. 18. apríl voru íslenskum hetjum afhentar rússneskar heiðursorður, mönnum sem sigldu í skipalestum, þeim Pétri H. Ólafssyni og Guðbirni Guðjónssyni. Félag menningartengsla Íslands og Rússlands, «MÍR» efndi til sýningar stríðsplakata og sýndi kvikmyndir um síðari heimsstyrjöldina. Í Reykjavík, á Akureyri, Neskaupstað og í Reyðarfirði fara fram sýningar sovéskra stríðsljósmynda. Fyrir nokkrum dögum voru færðar hamingjuóskir Vladimirs Pútíns forseta Rússlands til þátttakenda stríðsins. Í dag, á Sigurdeginum, verður afhjúpaður minnisvarði undir titlinum «Nadezhda» («Von»), gerður af einum frægasta myndhöggvara Rússlands, Vladimir Súrovtsev, og verður hann settur upp í Fossvogskirkjugarði í Reykjavík til minningar um fallna þátttakendur í siglingum skipalesta á stríðsárunum. Svipaðar athafnir eru skipulagðar í mörgum löndum heimsins. Mikilvægt er að yfirstandandi hátíð stuðli að sameiningu allra landa og þjóða og efli samheldni okkar í baráttu gegn helstu ógnunum 21. aldar. Höfundur er sendiherra Rússlands á Íslandi.
