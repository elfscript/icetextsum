GUÐJÓN Valur Sigurðsson skoraði átta mörk og var markahæstur í liði Essen þegar liðið sigraði Dynamo Astrakhan, 31:23, í fyrri viðureign liðanna í undanúrslitum EHF-keppninnar í handknattleik en leikurinn var háður á heimavelli Essen fyrir framan 3.000 manns á laugardaginn. Essen hafði undirtökin allan tímann og hafði fimm mörk yfir í leikhléi, 17:12. Essen náði mest tíu marka forskoti, 28:18, en Rússarnir náðu að klóra aðeins í bakkann undir lokin.
Guðjón skoraði eins og áður segir átta mörk en þeir Oleg Veleky og Szilagyi voru með sjö mörk hvor. Síðari leikur liðanna fer fram í Rússlandi um næstu helgi. 
Í hinni undanúrslitaviðureigninni mætast þýsku liðin Magdeburg og Gummersbach og fara leikir þeirra fram á miðvikudag og laugardag.
