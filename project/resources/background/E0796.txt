Hreppsnefnd Skagastrandar og Rafmagnsveitur ríkisins hafa ákveðið að ganga til samstarfs um lagningu hitaveitu á Skagaströnd. Vatnið verður leitt frá Blönduósi þar sem RARIK rekur hitaveitu.
Þrátt fyrir töluverða leit og tilraunaboranir í kringum Skagaströnd á undanförnum árum hefur ekki tekist að finna heitt vatn til húshitunar. Í ljósi þess er hér um merkan atburð að ræða fyrir íbúa Skagastrandar sem geta nú, innan alltof langs tíma, lagt af að kynda hýbýli sín með rafmagni því stefnt er að því að hefja framkvæmdir við veituna á næsta ári. 
RARIK keypti hitaveitu Blönduóss á síðasta ári en heita vatnið til hennar er fengið á Reykjum og dælt þaðan til Blönduóss, um 15 km leið. Milli Blönduóss og Skagastrandar eru síðan um 20 km til viðbótar. Gjaldskrá hitaveitunnar mun verða sú sama á Blönduósi og Skagaströnd eftir að hún kemst í gagnið en áætlaður kostnaður við lagningu hennar til Skagastrandar er 300 til 350 milljónir króna.
