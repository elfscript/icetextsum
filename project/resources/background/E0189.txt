«Þetta hafa verið miklar æfingar og strembið á köflum en ótrúlega skemmtilegt og gaman að hafa fengið tækifæri til að taka þátt í þessu,» sagði Dagbjört Guðbjörnsdóttir sem leikur Lísu, allstórt hlutverk í Söngvaseið. Hún kvaðst ekki hafa verið með neinn sviðsskrekk að ráði fyrir frumsýninguna. «Það er þrælgaman að standa í þessu,» sagði Tyrfingur Sveinsson sem lék sjálfan von Trapp. «Maður var auðvitað mátulega stressaður að koma svona fram í fyrsta sinn og þurfa að syngja að auki en þetta blessaðist allt.» 
Nemendur í Tónlistarskóla Rangæinga sem eru í söngnámi hafa sett upp söngleikinn «Sound of music» eða Söngvaseið í styttri útgáfu sem tekur um eina klukkustund í flutningi. Kennarar við skólann spila undir. Verkið var frumflutt í Hvoli 6. apríl sl. fyrir fullu húsi og gerðu áhorfendur góðan róm að sýningunni. Ingunn Jensdóttir leikstýrir og Eyrún Jónasdóttir er tónlistarstjóri. Lázló Czenek, skólastjóri TR, sá um útsetningar fyrir hljómsveit. Á nokkurra ára fresti hefur TR sett upp sýningar með söngleikjaívafi en aldrei hefur verið ráðist í jafn stórt verkefni og nú. Flestir sem fóru með hlutverk í sýningunni voru að koma opinberlega fram á leiksviði í fyrsta sinn. Þó hafa þær Sigríður Viðarsdóttir sem leikur Maríu Rainer, stærsta hlutverkið í sýningunni, og Berglind Gylfadóttir, sem fer með hlutverk abbadísarinnar í klaustrinu, komið fram áður. Í öðrum stórum hlutverkum voru þau Tyrfingur Sveinsson sem kafteinn von Trapp, Hrafnhildur Valgarðsdóttir sem ráðskona Trapps, Guðjón Björnsson sem þjónninn Frans, Dagbjört Guðbjörnsdóttir sem Lísa, dóttir Trapps, og Ísleifur Jónasson í hlutverki kærasta Lísu.
