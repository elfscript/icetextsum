ÓLAFUR Víðir Ólafsson, landsliðsmaður í handknattleik úr HK, ætlar að breyta til og leika með Kópavogsfélaginu í 1. deildinni í knattspyrnu í sumar. Ólafur Víðir hefur æft og spilað með knattspyrnuliði HK undanfarnar vikur og sagði við Morgunblaðið að hann sæi engin vandamál í því að leggja stund á báðar greinarnar. «Mig hefur lengi langað til að reyna fyrir mér aftur í fótboltanum og verð í enn betri æfingu fyrir vikið þegar ég kem aftur í handboltann í september,» sagði Ólafur Víðir sem þótti geysilega efnilegur knattspyrnumaður á unga aldri en ákvað snemma að einbeita sér að handboltanum.
