Sú var tíðin, að Robert Mugabe, forseti Zimbabwe, var hetja í augum landa sinna og mikið hampað á Vesturlöndum. Hann hafði verið einna fremstur í frelsisbaráttunni gegn stjórn hvíta minnihlutans í landinu og þegar hann komst til valda í sjálfstæðu Zimbabwe 1980, lagði hann áherslu á lýðræði, frið og samstarf beggja kynþátta.
Á þessum tíma var Zimbabwe eða Ródesía eins og það hafði heitið velmegunarríki miðað við það, sem var og er í Afríku. Landbúnaðarframleiðslan var mikil, einnig námagröftur og ferðamennska og hagvöxtur einhver sá mesti í álfunni. 
Á níunda áratugnum gekk allt vel en þegar kom fram á þann tíunda fór heldur að halla undan fæti, jafnt í efnahagsmálunum sem stjórnmálum landsins. 
Mugabe, sem áður hafði predikað lýðræði, einn maður, eitt atkvæði, fór nú að sýna af sér ýmsa einræðistilburði. Hann vakti upp aftur umræðuna frá því á nýlendutímanum og andstæðingar hans voru nú orðnir að föðurlandssvikurum, sem gengu erinda hvítra manna og erlendra ríkja, ekki síst Bretlands og Bandaríkjanna. 
Fyrir fimm árum tók steininn úr en þá réðst Mugabe í að skipta upp bújörðum hvítra manna, helstu undirstöðu efnahagslífsins í landinu, milli landlausra blökkumanna. Naut sú aðgerð í fyrstu nokkurs skilnings en Mugabe fór ekki að neinum lögum, heldur sigaði hann stuðningsmönnum sínum á hvítu bændurna og stal af þeim landinu og öðrum eigum. Voru nokkrir þeirra drepnir í þessum aðgerðum. 
Fyrrverandi samstarfsmaður Mugabes sagði einu sinni, að þegar pólitík og efnahagsmál tækjust á hjá honum, yrði pólitíkin ávallt ofan á. Afleiðingin af landtökunni er líka sú, að landbúnaðarframleiðslan hefur minnkað um helming, efnahagslífið er í rúst, atvinnuleysið geigvænlegt og hungursneyð ógnar allt að helmingi landsmanna. 
«Mugabe hafa orðið á mistök á mistök ofan og þau skýra að hluta vaxandi harðneskju hans,» sagði Brian Nkarogo, stjórnmálaskýrandi í Zimbabwe. 
Grimmilegar ofsóknir gegn ZAPU
Robert Gabriel Mugabe er fæddur árið 1924 og hlaut sína fyrstu menntun í skólum trúboða. Síðar stundaði hann nám við Fort Hare-háskólann í Suður-Afríku. 
Að því búnu eða 1960 sneri hann aftur til Ródesíu þar sem hann gekk til liðs við ZAPU, skæruliðahreyfingu Joshua Nkomos. Þremur árum síðar stofnaði hann sína eigin hreyfingu, ZANU. 
Ári síðar var Mugabe dæmdur í 10 ára fangelsi án réttarhalda en þegar hann losnaði 1974 fór hann til Mósambík og stjórnaði þaðan stærstu skæruliðahreyfingunni í stríðinu við minnihlutastjórn Ian Smiths. 1979 náðust svo samningar um sjálfstæði Zimbabwe og Mugabe sneri heim þar sem honum var fagnað sem þjóðhetju. 
Í fyrstu stjórnuðu þeir saman, Mugabe og Nkomo, en þegar miklar vopnabirgðir fundust í húsum í eigu ZAPU, rak Mugabe Nkomo úr stjórninni. Í kjölfarið fylgdu miklar ofsóknir gegn stuðningsmönnum ZAPU og minntu þær marga mest á aðfarir stjórnar hvítra manna gegn andstæðingum sínum. 
Kristilegur þegar það hentar
Mugabe er kaþólskur og lætur stundum mikið með sína kristnu trú. Hann hefur hins vegar notað hana til að réttlæta kúgun og ofsóknir gegn samkynhneigðu fólki en «óeðlileg kynmök» eins og það heitir varða nú allt að 10 ára fangelsi. Sjálfur þykir hann þó ekki hafa haft trúna sérstaklega í huga þegar hann átti tvö börn með Grace, fyrrverandi einkaritara sínum og núverandi eiginkonu, á sama tíma og Sally, þáverandi eiginkona hans, var að deyja úr krabbameini. Er Grace 41 ári yngri en Mugabe, sem nú hefur eitt ár um áttrætt. 
Pöntuð niðurstaða?
Zimbabwe er í raun eins-flokks-ríki og aðferðirnar, sem Mugabe og flokkur hans nota til að halda í völdin, eru ógnanir, ofbeldi og víðtækt kosningasvindl. Á síðustu árum hefur hann stundum látið í veðri vaka, að hann muni brátt draga sig í hlé og líklega er hann farinn að hugsa til þess. Það markmið hans, sem verður kannski «opinber» niðurstaða kosninganna nú, að fá tvo þriðju þingsæta bendir til þess. Í krafti þeirra getur hann breytt stjórnarskránni, einkum því atriði, að kjósa skuli strax og forseti fer frá, og valið sér eftirmann. Þannig getur hann tryggt ZANU áframhaldandi völd og komið í veg fyrir, að hafin verði rannsókn á valdaferli hans.
