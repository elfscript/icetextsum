Í haust var ég farinn að fá á tilfinninguna að bókstaflega allir fíluðu Mugison í botn. Það virtist sama úr hvaða stétt fólkið var eða á hvaða aldri. Ef einhver var spurður hvað hann væri nú að hlusta á eða hvaða plötur hann hefði verið að kaupa sér var svarið einhvern veginn á þessa leið: «Já, bíddu... ég var að kaupa nýju plötuna með Noruh Jones... já og nýju Mugison-plötuna auðvitað. Hún er frábær!»
Hvað ætli margir hér á landi hafi hlustað á nýju Mugison-plötuna? Og þá meina ég hlustað . 
Í haust var ég farinn að fá á tilfinninguna að bókstaflega allir fíluðu Mugison í botn. Það virtist sama úr hvaða stétt fólkið var eða á hvaða aldri. Ef einhver var spurður hvað hann væri nú að hlusta á eða hvaða plötur hann hefði verið að kaupa sér var svarið einhvern veginn á þessa leið: «Já, bíddu... ég var að kaupa nýju plötuna með Noruh Jones... já og nýju Mugison-plötuna auðvitað. Hún er frábær!» Þetta síðasta nafn sagði viðkomandi í hálfgerðu ofboði, en á svip hans mátti alltaf greina að hann var dauðfeginn að hafa munað eftir Mugison, nafninu sem frelsaði hann með naumindum til «svalleikans» - þetta hugtak eða ástand sem aldrei er hægt að setja almennilega fingur á. 
Ég get svarið að sumt af þessu fólki hefði ekki getað nefnt titil plötunnar hefði það verið innt eftir honum, hvað þá að það væri búið að hlusta á plötuna. 
Mugison (og svo ég gleymi því nú ekki, platan hans er frábær) hafnaði í haust í undarlegri nafntogunarhringiðu, á ensku er þetta kallað «name drop». Það þykir, og þótti sérstaklega fyrir u.þ.b. hálfu ári, alveg afskaplega fínt að nefna þennan hæfileikaríka tónlistarmann á nafn. Þetta hefur ekki neitt með tónlistina hans að gera, heldur allt með það að «vera með», fylgjast með því sem er að gerast, einhvers konar leið til að geta haft a.m.k. á tilfinningunni að maður sé ekki orðinn gersamlega steingeldur. Björk, Sigur Rós og múm hafa öll einhvern tíma orðið skotspónn svona látaláta. Það er eins og þegar fólk uppgötvar að ákveðnir listamenn eru komnir á hvers manns varir - að maður tali nú ekki um ef þær eru útlenskar - þá sé farið að keppast við að mæra viðkomandi. Listin sjálf er algert aukaatriði. Þetta er meira eins og sjálfshjálp, nöfn viðkomandi eru notuð af fólki sem vill sannfæra sig um að það fylgist enn með. 
Þetta á auðvitað við um allar listgreinar aðrar. Murakami, er hann ekki maðurinn í dag? Jújú, ég veit hvað klukkan slær í bókmenntunum (ég hef ekki lesið eina bók eftir manninn). 
Ég man glöggt að Egill Sæbjörnsson, listamaðurinn snjalli, lenti í smávægilegri hringiðu haustið 2000. Það var vegna plötunnar Tonk of the Lawn , sem er, líkt og plata Mugisons, frábær. Man einhver eftir þessari plötu í dag? 
Svo virðist nefnilega sem þú þurfir að vera hæfilega «skrýtinn» til að komast inn í téða hringiðu, því hvað er svalt við það að vera venjulegur? Æ, hvar heldur þessi smekklögregla sig eiginlega!? 
Ég er ekki að rekja þessa hluti til að hefja sjálfan mig á stall, bara af því að ég hef borið gæfu til þess að hlusta á þessa fínu plötu Mugisons. Né á þetta að verða til þess að gera lítið úr því ágæta fólki sem hrópar nafn hans á torgum bara af því að allir aðrir eru að því. Svona félagsleg hegðan er mjög algeng og ég held að allir kannist við að hafa lent í einhverju svipuðu. En það breytir því ekki að auðvitað er þetta fáránlegt - jafnvel sorglegt. 
Þetta eru sömu kraftarnir og hafa skotið þeirri hugmynd inn í fólk að það sé enn ofursvalt að tala um «ambient» og «drum'n'bass». 
En nú er lag að grípa til tveggja dæmisagna. 
Einhverju sinni var ég staddur í teiti þar sem allir voru töluvert yngri en ég. Ég var um það bil 25 ára en hitt fólkið á aldrinum 17 til 18 ára. Einn drengurinn var að spila hipphoppplötur af mikilli ástríðu og útskýrði um leið af áfergju fyrir öðrum hversu mikil snilld þetta væri. Nú hef ég gaman af hipphoppi en allt í einu rann það upp fyrir mér að drengurinn vissi meira en ég um tónlistina. Plöturnar hafði hann komið með sjálfur en teitið hélt systir mín á heimili foreldra minna þar sem ég bjó ennþá (ahemm). Alltént reyndi ég á aumkunarverðan hátt að halda í við manninn með því að sýna honum hipphoppplöturnar mínar. En það þýddi lítið, drengurinn var ljósárum á undan mér. Ég upplifði mig skyndilega sem gamlan, ég var «ekki með» og eitt sekúndubrot var ég að hugsa um að ljúga því að ég vissi hitt og þetta, þó að ég vissi ekki neitt. 
Ég kvaddi þetta teiti reynslunni ríkari og með hugarfóður undir armi. 
Annað nærtækt dæmi er fjölskyldufaðirinn, nýskriðinn yfir þrítugt, sem labbar inn í plötubúð með barnavagn (þessi persóna hefur áður komið við sögu í Viðhorfi hjá mér). Af ótta við að vera ekki lengur með á nótunum kaupir þessi maður sér nýjustu sólóplötu Richards Ashcrofts með skjálfandi hendi. Athugið að þessi maður var einu sinni «kúl» og hann ber þessar leifar enn með sér. Hann er enn með hárið dálítið ósnyrtilegt og á enn gömlu Converse-skóna sína. En úr augunum stafar ekki lengur rósemd eða öryggi hins svala manns, heldur ótti. Óttinn við það að vera búinn að missa það. Þessi sami ótti rekur hann til að kaupa sér Mugison í næstu ferð. Ástæða þess að ég hef þráhyggju gagnvart þessum ímyndaða manni er auðvitað augljós. Ég hræddur um að verða þessi maður einhvern tíma. 
Mórallinn er því þessi: Vertu þú sjálfur. Orð Hueys Lewis verða manni þó enn betra leiðarljós í baráttunni: «It's hip to be square.» 
Arnar Eggert Thoroddsen
