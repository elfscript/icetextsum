Maður er nefndur Victor Orville og var óðalseigandi í Englandi. Hann var drykkfelldur mjög, og stoðaði hvorki bæn nje grátur konunnar til að bæta úr því. Svo var það eitt sinn er hann var ölvaður að hann þóttist endilega þurfa að fara til borgarinnar, og auðvitað í bíl. Konan grátbændi hann um að gera það ekki, en hann sat fastur við sinn keip: «Þá kem jeg með þjer,» sagði hún, «því að það getur vel verið að þú farir þjer að voða.»
Nokkrum mínútum síðar varð slysið. Orville ók með fleygiferð beint á trje, sem stóð við veginn. Sjálfur slapp hann ómeiddur, en konan hafði kastast út úr bílnum og lá örend við veginn. 
Við rjettarhöldin út af þessu var Orville sekur fundinn um það, að hafa drepið konu sína. Hann var dæmdur til 5 ára hegningarhússvistar. Ekki áfrýjaði hann dómnum, en bað þess eins, að hann yrði ekki látinn taka hann út í Englandi, heldur yrði sendur eithvað úr landi - sem lengst í burtu. Og dómurinn tók þá ósk hans til greina og ákvað að hann skyldi taka refsinguna út í fangelsi í Suður-Afríku í grennd við Höfðaborg. 
Upp frá þessum degi var óðalseigandinn Victor Orville horfinn úr mannfjelaginu. Hann gekk nú undir heitinu «Fangi nr. 931». - Hann var settur í eins manns klefa í fangelsinu. Honum leið illa. - Hann var eyðilagður bæði á sál og líkama og þar við bættist ofsóknarhræðsla. Fangelsisstjórinn var góður við hann og vildi alls ekki að hann yrði geðveikur. Þess vegna var hann látinn fá pappír og ritföng svo hann gæti haft eitthvað fyrir stafni. Honum voru líka ljeðar bækur og hann var hvattur til að þess að lesa og skrifa. En hann hafði engan áhuga fyrir því. Eins og í leiðslu fiktaði hann við það að strika pappírsarkirnar, fyrst á annan veginn, og svo á hinn, og skipta þeim þannig í jafna reita með strikum. Og svo fór hann af fikti að skrifa einn og einn staf í reitina, fyrst af handahófi, en svo í rjettri röð þannig að þeir mynduðu heil orð. Svo gerði hann sjer það til gamans að sverta suma reitina til þess að sjá hve margskonar tiglamyndir hann gæti gert. Og svo fyllti hann upp á milli svörtu reitanna með bókstöfum, sem mynduðu heil orð. 
Smám saman fór hann að hafa gaman af þessu. Hann varð rólegri. Hann svaf nú vært á nóttunni, var laus við þá martröð, sem áður ætlaði að gera út af við hann. Úr bókunum, sem hann hafði að láni, vinsaði hann ýmis fágæt orð. Hann gerði sjer stærri viðfangsefni og hafði sjerstaka ánægju af því þegar alt stóð heima og hægt var að lesa allar tiglalínurnar þvert og endilangt. Hann þakti klefaveggina með þessum einkennilegu handritum sínum, og hann vann af kappi. Hann bað um orðabækur og vísindarit. Þegar hann var spurður hvað hann ætlaði að gera með slíkar bækur, þá hló hann bara, en svaraði engu. 
Hálfsmánaðarlega fór fram læknisskoðun á föngunum. Victor Orville hafði fengið illkynjaða hálsbólgu og honum var skipað að liggja. Læknirinn varð svo að vitja um hann í klefa hans. - Þegar læknirinn kom þangað lá sjúklingurinn dúðaður í teppi en var í óðaönn að útfylla reiti á pappírsörk, með bókstöfum. 
«Hvað hafið þjer fyrir stafni?» spurði læknirinn. 
«Jeg er að semja stafagátu, myndaða af orðum, sem má lesa þvert og ofan frá - krossgátu mætti ef til vill kalla það.» 
Læknirinn varð forvitinn og fór að skoða blöð hans. 
«Nefnið mjer á í Norður-Ameríku,» sagði fanginn. «Fjórir stafir mega vera í nafninu, og fyrsti stafurinn er o og seinasti stafurinn er líka o.» 
Læknirinn skildi ekki hvað hann átti við. 
«Sjáið þjer til, hjer eru fjórir reitir í röð. Í fyrsta reitnum er o og í seinasta reitnum er o. Tvo stafi vantar á milli og þegar þeir eru fundnir á að koma fram nafn á fljóti í Ameríku. Getið þjer ekki ráðið það? Ohio - þar höfum vjer fljótið». 
Lækninum þótti þetta einkennilegt. 
«Viljið þjer lána mjer nokkrar af þessum orðagátum yðar - hvað kölluðuð þjer þær nú aftur?» 
«Krossgátur.» 
«Það er gott nafn og á vel við. Jeg ætla að sýna fangelsisstjóranum þetta.» 
Þannig vildi það til að krossgátan hóf sigurför sína um heiminn frá fangelsinu í Suður-Afríku. 
Meðritstjóri hins stóra tímarits «Illustration», sem gefið er út í Höfðaborg, hafði meðal annars á sinni könnu að sjá um það efni blaðsins, sem kallað var «Hugþrautir». Hann varð mjög forviða er hann fjekk brjef með stimpli fangelsisins og innan í því voru nokkur blöð með ótal svörtum og hvítum tiglum. Hann velti þeim lengi fyrir sjer, en botnaði ekkert í þeim. Svo las hann meðfylgjandi brjef. 
Krossgáta? Hvað er nú það. - Slíkt hafði hann aldrei heyrt nefnt. Þetta var eitthvað annað en myndagáturnar og talnagáturnar, sem allir voru orðnir leiðir á. Hann fór að fást við krossgáturnar og brátt gleymdi hann öllu öðru. Í prentsmiðjunni fóru menn að tala um hvort hann hefði orðið uppnuminn. Menn vissu ekki að ritstjórinn hafði orðið fyrsta fórnarlamb «krossgátutöfranna», sem síðar bárust eins og eldur í sinu um allan heim. 
«Jeg ráðlegg yður að reyna þessar nýju gátur í blaði yðar,» skrifaði fangelsisstjórinn. «Höfundur krossgátunnar er einn af föngum vorum, og jeg held að hann hafi þarna gert merkilega uppfinningu.» 
Þegar eftir að fyrsta krossgátan birtist í blaðinu, fjekk ritstjórinn heilar klyfjar af svörum. Það sýndi að fólkið tók þessari nýjung vel. Og brátt jókst kaupendatala blaðsins stórlega. 
Önnur blöð tóku upp hugmyndina, og fangi nr. 931 komst ekki yfir að semja eins margar krossgátur og pantaðar voru hjá honum. 
Frá Afríku barst krossgátan til Ameríku. Og þar fór svo, að engin stórmál nje stórfrjett heilluðu hugi manna sem hún. Læknar sögðu að hún væri ágætt ráð við taugasjúkdómum og þunglyndi. Eirðarlausir kaupsýslumenn fundu fróun og hvíld hjá henni. Menn og konur, börn og gamalmenni kepptust við að leysa krossgátur. 
Og þetta varð vatn á myllu þeirra sem gáfu út orðabækur og alfræðibækur. Um allan heim jókst eftirspurn eftir þeim stórkostlega. Landfræðinöfn, sem enginn hafði heyrt getið fyrr, voru nú á hvers manns vörum, vegna þess að þau komu fyrir í krossgátum. Sjerstaklega urðu fræg ýmis kínversk staðanöfn með aðeins tveimur nöfnum. Ýmis dýr, sem menn höfðu varla heyrt getið, urðu nú daglegir kunningjar. Almenningur um allan heim varð miklu fróðari en hann hafði verið áður. 
«Krossgátu-faraldurinn» fór um allan heim. Faraldur, sem ekki var hægt að stöðva og enginn vildi stöðva - vegna þess hvað hann var kitlandi skemmtilegur. 
Milljónir manna fást við það á hverjum einasta degi að ráða krossgátur. En nú eru þær ekki lengur samdar af Victor Orville. Menn stálu blátt áfram hugmynd hans. Suðurafríkanska blaðið, sem birti fyrstu krossgátuna, gat ekki um hver væri höfundur hennar. Það var máske gert af ásettu ráði, því ekki er víst að menn hefði orðið jafnhrifnir ef þeir hefði vitað að tugthúsfangi hafði fundið hana upp. Að vísu var Victor Orville boðin borgun, en hann afþakkaði boðið. Hann kvaðst gera krossgáturnar sjer til dægrastyttingar en ekki til þess að græða á þeim. 
Victor Orville var náðaður nokkru áður en refsitíminn væri á enda. En hann hvarf ekki aftur til Englands. Hann vildi ekki hitta vini sína, og máske átti hann engan vin lengur. Hann þóttist ekki geta horft á heimili sitt í Oxfordshire og allra síst á trjeð, þar sem slysið varð. Hann ákvað að setjast að í Suður-Afríku. Hann keypti jörð og dró sig út úr skarkala heimsins. Gömul svertingjakona matreiddi fyrir hann, þjónaði honum og sá um húsið. Hún fór líka á pósthúsið með hin mörgu krossgátubrjef, sem hann sendi til blaða um allan heim. Þá peninga sem hann fekk fyrir gáturnar, gaf hann í sjóð til styrktar ekkjum tukthúsfanga. Hann hefði áreiðanlega getað orðið vellauðugur maður, ef hann hefði viljað - en hann vildi það ekki. 
Það var ekki fyr en fimm árum eftir dauða hans að heimurinn fjekk að vita hver var höfundur krossgátunnar. Og það varð aðeins fyrir tilviljun. Amerískur blaðamaður, sem var á ferð í Höfðaborg, kom þar í kirkjugarð og sá þar legstein sem honum þótti einkennilegur, því að á steininn var höggvin krossgáta. Hann spurði kirkjugarðsvörðinn hver væri grafinn þarna. Hann fjekk að vita það, og svo fór hann að rannsaka æviferil Victors Orville, og þannig komst saga krossgátunnar fram í dagsljósið.
