HUGLEIKUR frumsýnir Enginn með Steindóri, nýjan íslenskan samtímagamanleik, í Möguleikhúsinu í kvöld. Enginn með Steindóri er þriðja verkefni Hugleiks á þessu leikári og fyrsta verk höfundarins, Nínu Bjarkar Jónsdóttur, í fullri lengd.
Leikritið segir frá fjölskyldu bankastjóra nokkurs sem býður tilvonandi tengdafjölskyldu í matarboð. Gestirnir reynast hinsvegar ekki vera af alveg nógu fínu sauðahúsi fyrir fjölskylduna, sérstaklega ekki þegar kemur í ljós að bróðir kærasta dótturinnar er illræmdur glæpamaður með afbrotaferil að baki. Reyndar hefur bankastjórafjölskyldan ýmislegt að fela líka. 
«Leikritið fjallar um fólk sem á miserfitt með að standast freistingar, eins og fólk kannast við úr raunveruleikanum. Hvort sem það er að sofa hjá fólki sem það á ekki að sofa hjá, borða góðan mat eða taka eitthvað sem það á ekki,» segir höfundurinn um verkið. Persónurnar eru dregnar upp á kómískan hátt, þó bæði þær og atburðirnir eigi sér hliðstæður ogspeglanir í samtímanum. 
Nína Björk þekkir starfsemi Hugleiks út og inn en hún hefur til dæmis leikið með félaginu, setið í stjórn, séð um kynningarmál og prjónað peysu á þríhöfða þurs. 
Áhuginn á leikritagerð kviknaði á árlegu sumarnámskeiði hjá leiklistarskóla Bandalags íslenskra leikfélaga árið 2002 undir handleiðslu Karls Ágústs Úlfssonar. Eftir að hafa spreytt sig á ritun smærri leikrita þar ákvað Nína Björk að prófa að skrifa verk í fullri lengd. 
«Fyrst stóð metnaður minn til að skrifa svona hálfgert félagslegt raunsæisleikrit um stéttarmun og hvað gerist þegar fólk sem á mjög lítið sameiginlegt kemur saman og sér jafnvel fram á að þurfa að eyða framtíðinni saman. Fljótlega kom þó í ljós að þetta var mun betri efniviður í gamanleik,» segir höfundurinn um þróun leikritisins. 
Verkið vann hún svo á öðru leikritunarnámskeiði síðasta sumar, þar sem hún fékk góð viðbögð og ábendingar frá félögum sínum og úr varð kolsvartur gamanleikur úr íslenskum samtíma. 
Leikstjóri verksins er Þorgeir Tryggvason. Enginn með Steindóri er sýnt í Möguleikhúsinu við Hlemm í maí.
