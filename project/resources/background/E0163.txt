Eiríkur Örn Norðdahl skrifaði nýlega grein um íslenska ljóðagerð. Greinin heitir «Dánarrannsóknir og morðtilraunir» og birtist í Tímariti Máls og menningar ((3) 2004). Þessi grein er alls ekki nógu vönduð, það er vaðið úr einu í annað, enda skilst mér á Eiríki Erni að maður eigi helst ekki að vanda sig. Líkingamál hans er klisjukennt. Hver kannast ekki við þessar margþvældu tuggur «ljóðið í öndunarvélinni» «ljóðið á gjörgæsludeildinni»,"ljóðið er með augun aftur og slöngu í munninum». 
Á fyrstu síðu greinarinnar stendur «Mér finnast ljóð vera popp». Það er eitthvað meira en lítið bogið við þetta. Hvað á Eiríkur Örn við? Eiga öll ljóð að vera popp? Mikið held ég að ljóðagerðin verði þá einsleit og einhæf. Ég ætla bara að vona að einhverjir haldi áfram að yrkja poppuð ljóð. En ég ætla líka að vona að skáldin haldi áfram að yrkja ljóð sem eru «þung og höfug eins og rauðvínið í skuggunum» svo ég vitni beint í Eirík Örn. «Hvers vegna er íslensk ljóðlist svona léleg?» spyr Eiríkur Örn í greininni. Mitt svar er þetta: Íslensk ljóðlist er alls ekki léleg, íslensk ljóðlist er í miklum blóma um þessar mundir. Þótt ekki sé allt jafn gott sem kemur út hafa komið út margar frábærar ljóðabækur á síðustu árum eins og hvar sem ég verð eftir Ingibjörgu Haraldsdóttur, kvæði 03 eftir Kristján Karlsson, Tvífundnaland Gyrðis Elíassonar, Meira en mynd og grunur eftir Þorstein frá Hamri og síðast en ekki síst Vetrarmegn eftir Jóhann Hjálmarsson. Allt eru þetta frábærar bækur sem ég hef marglesið. Ingibjörg fékk íslensku bókmenntaverðlaunin fyrir sína bók, en hinar bækurnar hefðu átt skilið meiri athygli. Mig langar einfaldlega að vita hvort Eiríkur Örn hefur lesið þessar bækur. Eitt er víst að hann er yfirlýsingaglaður og það vantar rökstuðning í grein hans. Eiríkur Örn velur sér skotmörk, fær birta grein í Tímariti Máls og menningar og svo dritar hann á allt og alla nema vini sína. 
Upphaflega ætlaði ég ekki að svara Eiríki Erni, en ég rakst fyrir tilviljun á litla bók sem heitir Af stríði. Það er Nýhyl sem gefur bókina út. Steinar Bragi á þarna grein sem heitir «Draumar um Bin Laden». Á einum stað í greininni stendur þetta: «Ljóðskáldið er tilbúið í síendurtekin sjálfsmorð fyrir hina þjáðu heimsins. En bara á pappír og þá helst bara í myndlíkingum. Þegar heimurinn setur fram úrslitakostina svart á hvítu tekur ljóðskáldið fram pistóluna og plaffar á heiminn þar til kúlurnar klárast. Ljóðskáld sem sýnir miskunn eða er tilbúið til að gefast upp er nefnilega ekkert ljóðskáld heldur einhverslags Sigmundur Ernir, eða Jóhann Hjálmars. Einhver lydda með sljóan penna.» 
Þegar ég las þetta ákvað ég að svara þessum piltum Eiríki Erni og Steinari Braga. Er Sigmundur Ernir 'ekkert ljóðskáld'? Ég ætla að upplýsa Steinar Braga um að mér finnst Sigmundur Ernir vera ágætis ljóðskáld. Er Jóhann Hjálmarsson einhver 'lydda með sljóan penna'? Því fer fjarri. Jóhann er frábær rithöfundur, afar góður þýðandi og hefur auðgað íslenskt bókmenntalíf með eftirtektarverðum hætti. 
Orðum fylgir ábyrgð, Steinar Bragi og Eiríkur Örn ættu að hafa það í huga. Þeir ættu að einbeita sér að eigin skrifum og fjalla á málefnalegan hátt um bókmenntir í stað skotgrafahernaðar. Ljóðlistin blómstrar bæði á meðal yngri og eldri skálda. Og svo spyr Eiríkur Örn hvers vegna íslensk ljóðlist sé svona léleg. Að lokum vil ég benda á að ég hef lesið þær ljóðabækur sem Eiríkur Örn og Steinar Bragi hafa sent frá sér. Ég kann að meta ljóðin þeirra sem hluta af þeirri flóru sem nú blómstrar á Íslandi. Önnur ung og efnileg ljóðskáld eru að koma fram á sjónarsviðið og nægir þar að nefna Ófeig Sigurðsson, Kristínu Eiríksdóttur, Hauk Ingvarsson, Kristian Guttesen og Þórdísi Björnsdóttur. Sem sagt, það væri æskilegt að hætta skotgrafahernaði og taka upp málefnalegri umræðu um íslenska ljóðagerð. Höfundur er ljóðskáld.
