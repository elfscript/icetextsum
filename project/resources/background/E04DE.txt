DAVIÐ Þór Viðarsson, leikmaður ungmennalandsliðsins í knattspyrnu, sem er á mála hjá Lilleström í Noregi, mun leika með Íslandsmeisturum FH fram til 1. júlí. Eins og fram kom í Morgunblaðinu fyrir skömmu uppgötvaðist á dögunum að Davíð Þór er ólöglegur með Lilleström. Forráðamönnum félagsins láðist að skrá hann aftur yfir í Lilleström en hann lék sem lánsmaður með FH-ingum og spilaði með þeim seinni hlutann af síðasta keppnistímabili. Ekki er hægt að hafa félagaskipti í Noregi fyrr en eftir 1. júlí og eftir umhugsun ákvað Davíð Þór að koma heim og freista þess að komast að hjá firnasterku liði FH frekar en að æfa með Lilleström næstu tvo mánuðina án þess að eiga möguleika á að spila.
Davíð Þór lék átta leiki með FH-ingum á síðasta sumri en alls á hann að baki 26 leiki fyrir félagið í efstu deild. Hann er á sínu þriðja ári hjá Lilleström og hafði verið í leikmannahópnum í fyrstu tveimur leikjum úrvalsdeildarinnar þegar mistökin uppgötvuðust.
