Um nýjan meirihluta á Blönduósi, þann þriðja á kjörtímabilinu, orti Sigrún Haraldsdóttir: 
Gleymast loforð, trú og tryggð,
tilbreytingin lokkar. 
Þrífast hér í Blönduósbyggð, 
brókarsóttarflokkar. 
Séra Hjálmar Jónsson sagði Valgarð Hilmarsson á Fremstagili og Valdimar Guðmannsson í Bakkakoti jafnan framarlega í átökunum og orti: 
Ekki er kyn þótt ýmsu skakki
og örðug reynist leið úr vanda. 
Valli fremsti og Valli bakki! 
Voðaleg er þessi blanda. 
Séra Hjálmar sagði átökin afturför; þingmenn væru hættir að beita áhrifum sínum til góðs: 
Áður fyrr þingmenn flest sjónarmið sættu,
svo tók við ruglið, er mig að gruna, 
eftir að Páll og Pálmi hættu 
og presturinn fór í Dómkirkjuna. 
Friðrik Steingrímsson rifjaði upp fyrstu minninguna um Blönduós: 
Að stoppa hér var mér um megn
en miður gáfulegt, 
ég flýtti mér að fara í gegn 
og fékk því hraðasekt. 
pebl@mbl.is
