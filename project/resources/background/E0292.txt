Eftir Helga Bjarnason helgi@mbl.is Mikil fjölbreytni í viðfangsefnum fréttaritara og ljósmyndara Morgunblaðsins á landsbyggðinni endurspeglaðist þegar dómnefnd í ljósmyndasamkeppni sem efnt var til meðal fréttaritaranna vann við að velja bestu myndirnar úr fjölda innsendra ljósmynda. Þar koma fyrir flestir þættir í störfum og daglegu lífi fólksins í landinu og sumir af stærstu fréttaatburðum landsins. Heiti sýningar með bestu myndum keppninnar er því nærtækt, Fólk í fréttum, en sýningin hefur verið sett upp í verslunarmiðstöðinni Smáralind. 
Jónas Erlendsson, fréttaritari Morgunblaðsins í Mýrdal, varð hlutskarpastur í ljósmyndasamkeppninni sem Morgunblaðið og Okkar menn, félag fréttaritara blaðsins á landsbyggðinni, stóðu fyrir. Valið var úr myndum sem fréttaritarar tóku á árunum 2003 og 2004 og sendu í keppnina. Myndirnar eru flokkaður í níu efnisflokka og eru fyrstu verðlaunamyndirnar úr flokkunum birtar hér á opnunni. 
Úrslitin voru kynnt og verðlaun afhent á aðalfundi Okkar manna sem haldinn var í Reykjavík gær. Allar verðlaunamyndirnar verða til sýnis í Smáralind fram til miðvikudagsins 27. apríl. Sýningin verður síðan sett upp á nokkrum stöðum á landsbyggðinni, fyrst í veitingahúsinu Við árbakkann á Blönduósi.
