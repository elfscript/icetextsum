Fyrirhugað er að grafa upp hús sem stóðu við Suðurveg sem lentu undir ösku í eldgosinu árið 1973, og hefur deiliskipulag fyrir svæðið verið auglýst. Markmiðið er að koma upp nokkurs konar gosminjasafni til að auka fjölbreytni í ferðaþjónustu.
Vinnuheiti verkefnisins er «Pompei norðursins», sem vísar í hina fornu borg Pompei á Ítalíu sem grófst undir ösku í eldgosi í eldfjallinu Vesúvíusi árið 73 eftir Krist, en Pompei hefur að nokkru leyti verið grafin upp á sl. 200 árum. 
Tæplega 400 hús fóru undir hraun í Vestmannaeyjagosinu, en 10-14 hús við Suðurveg sluppu við hraunið en grófust þess í stað undir ösku, og þau er að líkindum hægt að grafa upp, segir Kristín Jóhannsdóttir, menningar- og markaðsfulltrúi Vestmannaeyja. Óvíst er hvernig ástand húsanna er, en þau voru svo nýleg þegar þau grófust undir að menn gera sér vonir um að þau séu svo heilleg að það sé mögulegt að grafa þau upp. 
Kristín segir ljóst að uppgröfturinn geti haft góð áhrif á ferðamannaþjónustuna í Vestmannaeyjum. Svæðið sé einstakt og það að grafa upp hluta húsanna komi með algerlega nýja sýn á gosminjarnar. «Bara fréttirnar um að við ætlum að fara að gera þetta hafa vakið gríðarlega athygli. Það sem við erum að fara að gera þarna er einstakt, og ekki spurning að þetta á eftir að vekja mikla athygli.» 
Fyrrum íbúar áhugasamir
«Það er misjafnlega djúpt niður á húsin, en við höfum hugsað þetta þannig að það verði mjór stígur þarna inn og þetta verði eins og lítið þorp og hlíðin allt í kring,» segir Kristín. Hún segir stefnt að því að hefjast handa þegar í maí verði deiliskipulagið samþykkt og grafa upp u.þ.b. þrjú hús. Framhaldið verði svo að ráðast af því hvernig gangi að grafa og hvort fjármagn fáist til verkefnisins. 
Ekki er búið að ákveða nákvæmlega á hvaða húsum verður byrjað, en rætt verður við fyrrum íbúa í húsunum áður en hafist verður handa. Kristín segir að í samtölum við fyrrum íbúa húsanna hafi nær undantekningarlaust verið tekið vel í að húsin verði grafin upp. 
Aðspurð hver kostnaðurinn við verkið verði, og hver borgi brúsann, segir Kristín að enn sé of snemmt að meta kostnaðinn. Hún hafi þó þegar rætt við ákveðna aðila sem hafi sýnt verkefninu áhuga og gætu haft hug á að styrkja það, og Ferðamálaráð hafi styrkt verkefnið eitthvað til að koma því af stað. 
Til að skemma ekki húsin er lítið hægt að beita tækjum við uppgröftinn, og segir Kristín að reiknað sé með að nota vörubíl og gröfu sem notuð voru við gosið 1973, en að öðru leyti verði notaðar skóflur og handaflið til þess að grafa niður á húsin og ná öskunni út úr þeim.
