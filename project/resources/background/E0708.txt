NORSKA fjölmiðlasamstæðan Orkla Media hefur formlega verið sett á markað og verður seld annaðhvort í heilu lagi eða í hlutum. Hver sem er mun geta gert tilboð í samstæðuna eða einstaka hluta hennar og fer það eftir tilboðunum hver framtíð Orkla Media verður. Meðal eigna Orkla Media er danska dagblaðið Berlingske Tidende. 
Dagsbrún hf. hefur í fréttum verið nefnt sem hugsanlegur kaupandi að Orkla, en Þórdís Sigurðardóttir , stjórnarformaður Dagsbrúnar, sagði í samtali við Morgunblaðið að enn hefði engin ákvörðun verið tekin um málið. «Við munum fylgjast með framgangi mála áður en frekari ákvarðanir verða teknar,» segir Þórdís. 
Samkvæmt frétt Berlingske Tidende hefur norska fjölmiðlafyrirtækið Avishuset Dagbladet þegar lagt fram tilboð í Orkla Media í heilu lagi. Tilboðsverð hefur ekki verið gefið upp.
