RANNSÓKNIR, sem gerðar hafa verið í Bretlandi á börnum, sem standa sig illa í skóla, eru óróleg og einbeitingarlaus, sýna, að frammistaða þeirra og hegðun stórbatna ef þeim eru gefnar náttúrulegar fitusýrur, blanda af lýsi og næturljóssolíu.
Meira en 120 börn frá sex til tólf ára tóku þátt í rannsókninni og fékk helmingurinn blöndu af lýsi eða omega-3-fitusýru og omega-6-fitusýru úr næturljósi, sem er planta af eyrarrósarætt. Hin fengu lyfleysu að því er fram kom á fréttavef BBC , breska ríkisútvarpsins. 
Eftir þrjá mánuði kom í ljós, að þau börnin, sem fengu náttúrulegu fitusýrurnar, höfðu bætt sig verulega í náminu og í allri framkomu. Dregið hafði úr ofvirkni og skammtímaminni var betra. Þá hafði lestrargeta barnanna batnað og þá ekki síður sjálfsmynd þeirra.
