JÖRGEN Niclasen fulltrúi á færeyska lögþinginu og ræðumaður á landsþingi Frjálslynda flokksins í mars sl. notaði tækifærið þar og tilkynnti að veiðidagakerfi Færeyinga sé heimsins besta kerfi fyrir þá, að því er fram kom í viðtali Ríkisútvarpsins við hann. Jafnframt sagði þingmaðurinn í viðtalinu að Færeyingar væru orðnir gjaldþrota hefðu þeir fylgt ráðleggingum Alþjóðahafrannsóknaráðsins og veitt helmingi minna af bolfiski en þeir síðan gerðu. Vakti málflutningur Niclasens hrifningu þingfulltrúa, sem ekki kemur á óvart, enda sami tónninn sleginn í málflutningi beggja.
Aflamarkskerfi mun hagkvæmara fyrirkomulag
Árið 1996 ákváðu Færeyingar að hætta með aflamarkskerfi sem þeir höfðu tekið upp skömmu áður, en ákváðu að stýra veiðunum með veiðidaga- eða sóknardagakerfi. Þessi ákvörðun fól það jafnframt í sér að meira yrði veitt en Alþjóðahafrannsóknaráðið ráðlagði. Þetta þýðir þó ekki að beint samhengi sé á milli fyrirkomulags fiskveiðistjórnunar og þess hvort menn kjósi að veiða umfram ráðgjöf fiskifræðinga: Færeyingar hefðu getað ákveðið að veiða jafn mikið og þeim sýndist í hvoru kerfinu sem var. 
Munurinn á kerfunum tveimur er sá helstur, að aflamarkskerfi er mun hagkvæmara fyrirkomulag við veiðistýringu en sóknardagakerfi. Í aflamarkskerfi er meira upp úr veiðunum að hafa, enda ber á það að líta að fiskveiðar hafa fyrst og fremst efnahagslegan tilgang og markmiðið er að skila góðum arði til að halda uppi lífskjörum. 
Lokað kerfi í Færeyjum
Niclasen segir að í Færeyjum ríki almenn sátt um fiskveiðistjórnunarkerfið. Það er gott, en rétt er að benda á að þar er kerfið lokað eins og á Íslandi þannig að nýliðar verða að kaupa bát með veiðileyfi og sóknardaga vilji þeir hefja útgerð, rétt eins og menn þurfa að kaupa skip og kvóta á Íslandi. 
Niclasen heldur því fram að brottkast þekkist ekki í sóknardagakerfi Færeyinga. Það er eigi að síður vel þekkt staðreynd að hvati til brottkasts er vissulega fyrir hendi í sóknardagakerfi sem og í frjálsum veiðum, einkum þegar vel fiskast. Í blönduðum veiðum eins og stundaðar eru á Færeyjamiðum er freistingin sú að henda verðminnsta fiskinum en hirða þann verðmesta þegar vel fiskast. Í sóknardagakerfi er tilhneiging til að beina sókninni í verðmætari tegundir eins og þorsk sem síðan eykur hættu á ofveiði hans. Auðvitað reyna menn líka að hámarka afrakstur hverrar veiðiferðar og því leiðir það af sjálfu sér að sókn eftir stærsta og verðmætasta fiskinum er mest og því stenst ekki fullyrðing Niclasens um að ekki sé leitað í stærsta fiskinn. 
Sóknardagakerfi er óhagkvæmt
Mörg rök má færa fyrir því að sóknardagakerfi sé óhagkvæmt og miklu óhagkvæmara en aflamarkskerfi. Þar er áhersla lögð á sem mestan afla á sóknardag fremur en á gæði. Það veldur erfiðleikum við að skipuleggja veiðar og samhæfa veiðar og vinnslu eins og aflamarkskerfi býður upp á. Sóknardagakerfi gerir erfiðara að verða við kröfum kaupenda um jafnt og stöðugt framboð á fiskafurðum og mikil gæði þeirra. 
Kapphlaupið sem sóknardagakerfið hrindir af stað um að ná sem mestum afla á úthlutuðum veiðidögum leiðir til umframveiði eins og við sáum í dagabátakerfinu á Íslandi. Sóknarstýring leiðir einnig til aukinnar fjárfestingar, bæði í öflugri fiskiskipum og tækjum. Markmiðið er að ná sem mestum afla á takmörkuðum sóknardögum, en síður að auka gæði aflans og verðmæti hans. Þetta leiðir til óhagkvæmni og aukins kostnaðar. Mjög örar tækniframfarir stuðla einnig að auknum afla á sóknardag. Aukinn afli og afkastageta leiða svo til fækkunar sóknardaga til að stemma stigu við ofveiði. Þá er viðbúið að afli á úthlutuðum sóknardögum hrökkvi ekki til að standa undir rekstri fiskiskipanna. 
Viðvörunarbjöllur hringja
Á fundi Frjálslyndra játaði Niclasen að þorskveiðin á Færeyjamiðum færi minnkandi en kvað ekkert að óttast. Fiskistofnarnir sveiflist upp og niður eins og þeir hafi alltaf gert. Um sama leyti bárust spurnir af því að lítið væri að hafa af þorski á Færeyjamiðum, nema þá helst í námunda við íslenskt hafsvæði og töldu fiskimenn þar um göngufisk af Íslandsmiðum að ræða. 
Í umræðum um fiskveiðistjórnun er nauðsynlegt að hafa hugfast, að nákvæmni stofnmats og fiskveiðiráðgjafar takmarkast af eiginleikum og umfangi þeirra rannsóknagagna sem byggt er á, sem aftur takmarkast af því hvað menn leggja mikið til hafrannsókna. Þetta er m.a. vandi Færeyinga. 
Nú er það auðvitað óskandi að ástand þorskstofnsins við Færeyjar sé gott, þrátt fyrir að viðvörunarbjöllur hringi. Þótt mat á þorskstofninum við Færeyjar sé háð mikilli óvissu, ekki síst vegna takmarkaðra rannsóknagagna, þá eru síðustu fregnir af ástandi hans síður en svo uppörvandi. Lítill fiskur virðist vera á heimamiðum. Samkvæmt mati Alþjóðahafrannsóknaráðsins er stærð hrygningarstofnsins svipuð og árið 1990. Efnahagskreppan sem þjóðin lenti í þá leiddi til gríðarlegra erfiðleika og sjöundi hver Færeyingur flutti úr landi. Sem kunnugt er hafa færeysk stjórnvöld gert lítið með ráðgjöf fiskifræðinga um sóknarminnkun undanfarin ár. Ljóst er að of mikil sókn í þorskinn getur leitt af sér aðra kreppu. Vandséð er hvaða skynsemi er í því að taka þá áhættu. Höfundur er stofnvistfræðingur hjá Landssambandi íslenskra útvegsmanna.
