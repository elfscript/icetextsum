HÚMOR í listum hefur, einhverra hluta vegna, lítið átt upp á pallborð hér á landi. Sérstaklega í yngstu greininni, sígildri tónlist, sem til skamms tíma var sett á himinháan stall af þeim betur vitandi, svo hún yrði örugglega ekki dregin í svaðið af fávísum almúga. En þeir tímar eru liðnir, þökk sé auknum fjölda innlendra hljómlistarmanna á heimsmælikvarða með Sinfóníuhljómsveitinni í broddi fylkingar. Við erum engir nýgræðingar lengur, og höfuðgersemar vestrænnar tónsögu hafa nú loks unnið sér öruggan sess. 
Það var löngu kominn tími á að sprella svolítið með djásnin dýru, vitanlega af ástúð og umhyggju þess er veit hvað er í húfi. Því var sannkallaður hvalreki að komu ofantaldra kanadísku listamanna hingað sl. föstudagskvöld. Að vísu kom sá reki trauðla fram af hverfandi athygli fjölmiðla. En kannski eru okkar tímar það breyttir frá því fyrir hálfri öld að ekki einu sinni Victor Borge myndi slá í gegn, hæfi hann ferilinn í dag. Nú er minna ráðrúm en nokkru sinni til að staldra við og skyggnast bak við tjöldin. En kannski hefur klassískri kunnáttu líka hrakað frá því sem var, enda útheimtir glens af þessu tagi óneitanlega ákveðna lágmarksþekkingu hlustenda á innviðum tónlistarheimsins, þó ekki væri nema helztu klissjunum. 
Hvað þær varðar er vandfundinn þakklátari skotspónn en óperuprímadonnan. Ótaldir brandarar hafa verið sagðir um «the fat lady» og umhverfi hennar. Hitt er fágætara að ósvikin díva gefi sig í hlutverk bæði skyttu og skífu, þótt vitanlega væri allsendis ófyndið ef skemmtikrafturinn hefði enga rödd. Hana hafði Mary Lou Fallis hins vegar, og í þokkabót bráðflinkan undirleikara af einmitt réttu virðulegu útliti, tilvalið «foil» fyrir háðfimar korðustungur söngkonunnar. 
Og þær voru bæði margar og hugvitssamlegar. Meðal þeirra kostulegri var «prufusöngsatriðið» í fyrsta hluta. Aldrei á ævinni hef ég heyrt jafnfyndinn falskan söng, að Mrs. Miller meðtaldri, er dró svo hnitmiðað fram allt hið versta sem prófdómarar og óperustjórar upplifa í starfi að nota hefði mátt atriðið á myndbandi sem kennsluvíti til varnaðar. Látbrögðin við (upptekna) tilsögn söngkennslukonunnar með rússneska hreiminn voru bráðfyndin, og quodlibet-flétturnar í Gretchen am Spinnrade Schuberts við Breiðvangsballöðurnar Begin The Beguine og I've Got You Under My Skin komu manni til að veltast innvortis um af hlátri. Raddfléttulistin náði síðan listrænum hápunkti í 2. hálfleik með þokkafullu samspili Clair de lune Debussys og slagarans Blue Moon. 
Hugvitið virtist eiga sér fá takmörk. Með því skæðfyndnasta var illkvittin grillun þeirra félaga á módernískri framúrstefnu í «Homage to Canada», og að sögn «nýfundið stykki eftir Kurt Weill» í kunnuglegum kabarett-mars-stíl. Heimilislegri var kímnin í kanadísku aldamótalögunum í niðurlagi tónleikanna, þar sem sönkonan steig Snowshoe Tramp á þrúgum og reri barkarkeipsár í viðlagi Paddle your Own Canoe. Skondið fróðleikskorn frá löngu horfnum tíma var auglýsingalag fatalitunarfyrirtækis í London, Ontario (kjörorð: «We Live to Dye»), er útbýtt var á nótum til heimilisflutnings - við gamalt hjálpræðishergöngulag! Gamansönglagið kunna «I Want To Be A Primadonna-donna-donna» lauk síðan kabarettnum, en við tóku aukalög með fjöldasöng eins og Home on the Range. 
Að segja að allir hafi skemmt sér vel væri vægt til orða tekið, enda var staðið upp og klappað heitt og hraustlega í lok fyndnustu tónleika í áratugi. Hér hefðu sjónvarpsstöðvar okkar sennilega getað nælt sér í margnota úrvalsefni, en þær voru að vanda steinsofandi á verðinum. 
Kemst annars nokkuð lengur að en boltaíþróttir og rokk? 
Ríkarður Ö. Pálsson
