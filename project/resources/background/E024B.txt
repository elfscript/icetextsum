Stundum skiptir ein beygja öllu máli. Víkverji er ekki kunnugur í Vík í Mýrdal og er yfirleitt á leið eitthvert annað þegar hann ekur þar um. Til þessa hefur hann því bara brunað beint í gegnum þorpið og ekki komið auga á neitt til að staldra við - þjóðvegasjoppurnar eru hver annarri líkar.
En svona er nú Víkverji mikill vitleysingur. Í vikunni var hann á ferð um Suðurland með fólki, sem þekkti sig í Vík og benti Víkverja á að taka hægribeygju þegar inn í þorpið er komið, niður að útsýnisstað, þar sem hægt er að virða fyrir sér Reynisdranga og tignarlegt brimið í fjörunni. Leiðin liggur um elzta hluta þorpsins, þar sem er að finna falleg gömul hús, sem sum hver hafa verið gerð skemmtilega upp. Þar skipar Brydebúð virðulegastan sess, en Víkverja skilst að þar sé bæði upplýsingamiðstöð fyrir ferðamenn og kaffihús á sumrin. Víkverji gægðist á gluggann og þótti verst að ekki skyldi vera opið á þessum árstíma. 
S vona getur ein beygja breytt framtíðaráformum fólks. Nú er Víkverji alveg staðráðinn í að leggja leið sína til Víkur með fjölskylduna í sumar, skoða sig um í gamla þorpinu, horfa á brimið og Reynisdranga, fá sér kaffi í Brydebúð og kynna sér það sem ferðaþjónustan í nágrenninu hefur upp á að bjóða. Enda er það auðvitað hneyksli að sjálfur Víkverji skuli aldrei hafa skoðað sig almennilega um í Vík. 
Víkverji hefur gaman af því hvað börn eru fljót að læra það sem fyrir þeim er haft í fjölmiðlunum, jafnvel frasa sem ekki eru algerlega til fyrirmyndar. Á dögunum var hann að skera matinn ofan í þriggja ára dóttur sína þegar gall í sjö ára systur hennar: «Hey, af hverju fær hún hærra þjónustustig en ég?» Þessi dama verður vonandi einhvern tímann afar meðvitaður neytandi.
