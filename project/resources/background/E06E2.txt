Eru allar vestrænar konur svona?» spurði mig kambódísk kona eitt sinn þar sem við sátum í rútu í Kambódíu. Hún benti á sjónvarpsskjáinn sem hékk fremst í rútunni. Hávaðinn úr tækinu var ærandi. Britney Spears dillaði sér léttklædd á skjánum og sveiflaði kynþokkafull til mjöðmum og maga. Konan var ekki að fordæma Britney og beru líkamspartana, tónninn í spurningunni var einlægur og hún virtist spyrja af einskærri forvitni. Við ræddum málin nokkra stund. «Nei, þetta er bara það sem við sjáum yfirleitt í sjónvarpi og kvikmyndum af vestrænum konum,» sagði hún að lokum hugsi. 
Samtalið hefur komið upp í huga mér síðustu daga og vikur. Hvað sér fólk í fjölmiðlum og hvaða ímyndir hafa hinir og þessir hópar? Í sjónvarpsfréttum um helgina var óhugnanlegt myndband þar sem breskir hermenn sáust berja unglinga í Basra í Írak. Yfirvöld í breska hernum voru fljót að benda á að þetta væri ekki lýsandi fyrir hegðun þeirra 80.000 bresku hermanna sem í landinu eru. Auðvitað ekki - að minnsta kosti þykir mér ólíklegt að 80.000 manns hafi dottið slík vitleysa og óhugnaður í hug. Myndbandið getur hins vegar auðveldlega kallað fram hugmyndir um að «svona geri breskir hermenn yfirleitt í Írak». 
Upp á síðkastið höfum við séð myndir af fánabrennum, ofbeldisverkum og öskureiðum múslimum. Það skal enginn draga í efa sannleiksgildi þeirra mynda. Fánar voru brenndir og fólk öskraði og fordæmdi. En hversu lýsandi voru myndir af fánabrennum fyrir það sem átti sér stað í «múslimaheiminum», eins og fólk segir gjarnan? Hversu lýsandi voru myndirnar af bresku hermönnunum fyrir það sem breskir hermenn gera að jafnaði í Írak? 
Einhver gæti viljað velta fyrir sér hvort vestrænar konur séu eins og Britney Spears - ja, hvernig vestrænar konur séu yfirleitt, hvort þær séu kannski ekki bara jafnmisjafnar og þær eru margar: Rauðhærðar, ljóshærðar, trúaðar, ekki trúaðar, vinstri sinnaðar, hægri sinnaðar, átján ára og áttræðar. Auðvitað eru þær fjölbreyttar, þessar 600-700 milljónir eða svo sem þær eru, og ekki allar eins og Britney. 
Nú er það svo að múslimar eru 1,3 milljarðar. Ég get hreinlega ekki séð að múslimarnir félagar mínir við Katar í Persaflóa eigi svo mikið sameiginlegt með múslimunum sem ég dvaldi með í Malasíu í Suðaustur-Asíu, að hægt sé að tala eins og ekkert sé um að «múslimar séu svona eða hinsegin». Ekki einungis eru þessir tveir hópar ólíkir, heldur eru þeir vitanlega ólíkir innbyrðis. Hér er auðvitað um einstaklinga að ræða, rétt eins og Gilsenegger og Vigdís Finnbogadóttir eru ekki sérlega lík þótt þau séu bæði Íslendingar, hugsanlega bæði kristin og tilheyri «hinum kristna menningarheimi». Hefur einhver annars heyrt talað um «kristna heiminn» í fjölmiðlum, á sama hátt og rætt er um «múslimaheiminn»? 
Ólíkir múslimunum vinum mínum í Katar og Malasíu voru múslimar í Afganistan og múslimar sem ég hitti í Bosníu í Evrópu. Múslimar í Egyptalandi voru enn öðruvísi og það sama má segja um múslima á Indlandi og í Súdan. 
Í umræðum um «múslimaheiminn» og «þetta fólk» verð ég satt best að segja vandræðaleg og byrja hreinlega að humma og hæja, hósta og skjálfa, því ég veit ekki hvað mér á að finnast eða hvert þessi umræða stefnir eiginlega. Ég veit einungis að það er ekki jafnauðvelt og það gæti virst að setja múslima í einhvern «svona-eruð-þið-flokk». Þegar við tölum um «múslimaheiminn» erum við nefnilega að fullyrða um einn fimmta hluta mannkyns. 
Flokkun á múslimum endar oftar en ekki í því að múslimum og aröbum er steypt saman. Ekki nema 200-300 milljónir múslima - eða 15-24% - eru hins vegar arabar. Múslimar í fjölmennasta múslimalandinu, Indónesíu, sem eru yfir 200 milljónir talsins, eru til dæmis ekki arabar. Ekki allir arabar eru heldur múslimar, sumir eru til dæmis kristnir. Íslendingar og kristið fólk er heldur ekki eitt og það sama. Það sjá allir að hægt er að vera Íslendingur og ekki kristinn, og enginn fer í grafgötur með að hægt er að vera kristinn en ekki Íslendingur. 
Ég fordæmi ofbeldi alltaf, hver sem notar slíkt, múslimi, kristinn, freknóttur, dökkhærður eða Reykvíkingur. Þegar fólk í kringum mig gefur hins vegar í skyn að «þessir múslimar» hafi upp á síðkastið allir verið viðriðnir eitthvað slíkt í ofsareiði á götum úti, «enda þurfi ekki annað en að líta í blöðin og sjá myndir af brenndum fánum», byrja ég aftur að hósta og hiksta. Segjum að hundrað þúsund manns hafi farið fram með algjöru offorsi í Stóra skopmyndamálinu og beitt ofbeldi. Segjum að fimm hundruð þúsund í viðbót hafi fyllt göturnar og mótmælt friðsamlega, einfaldlega verið reiðar og viljað láta það í ljós. Ég er meira að segja tilbúin að færa þessa tölu upp í eina milljón. Þá eru eftir 1.299 milljónir múslima. 1,299 milljarðar. Hvað ætli allt þetta fólk hafi verið að gera? 
Ef 50.000 manns fylla miðbæ Reykjavíkur í kröfugöngu og 8 manns ákveða að kveikja í stjórnarráðinu, hversu lýsandi er þá ljósmynd af brunanum og brennuvörgunum 8? Hvað fyndist mér þá, sem einni af stóra hópnum, um að ég væri tekin sem dæmi «af þessu fólki sem gerir ekkert annað en að kveikja í og fara um með ófriði»? 
Nei, bara pæling. 
Sigríður Víðis Jónsdóttir (sigridurv@mbl.is)
