STERLING, norræna lágfargjaldaflugfélagið, sem í síðasta mánuði komst í íslenska eigu þeirra Pálma Haraldssonar og Jóhannesar Kristinssonar, hefur gert samning við dönsku ferðaskrifstofuna Krone Rejser um að Sterling annist flutning á öllum flugfarþegum ferðaskrifstofunnar næstu þrjú árin og tók samningurinn gildi hinn 1. apríl sl. 
Að sögn Haralds Andresen, forstjóra Sterling, felur þessi samningur það í sér að farþegar ferðaskrifstofunnar ferðast nú suður á bóginn með vélum Sterling, en hingað til hafi SAS, Sterling, Mersk og jafnvel Icelandair um tíma, annast farþegaflutninginn. 
Farþegar Krone Rejser áður fluttir með SAS-flugfélaginu
Andresen segir að allt flug fyrir Krone Rejser verði leiguflug, en farþegar ferðaskrifstofunnar muni samt sem áður fljúga með áætlunarflugi Sterling, til Alicante, Malaga, Nice, Kanaríeyja og víðar. Þetta sé mjög góður samningur fyrir Sterling og renni styrkari stoðum undir reksturinn því sætanýting félagsins muni batna umtalsvert. 
Pálmi Haraldsson, annar aðaleigandi Sterling, sagði í samtali við Morgunblaðið í gær að hann fagnaði þessum samningi. «Við munum flytja rúmlega 100 þúsund farþega á ári fyrir dönsku ferðaskrifstofuna Krone Rejser næstu þrjú árin. Auðvitað er ég mjög ánægður með þennan samning og er búinn að vera þátttakandi í gerð hans í nokkrar vikur. 
Eitt atriði sem við erum að sækja fram á við með
Viðræður við Krone Rejser hófust strax í kjölfar þess að formlega var tilkynnt um kaup okkar á Sterling og þetta er auðvitað bara eitt atriði sem við erum að sækja fram á við með, til þess að styrkja og efla rekstur Sterling,» sagði Pálmi. 
Pálmi sagði að þessi samningur við Krone Rejser hefði gríðarlega þýðingu fyrir Sterling og hefði það í för með sér að sætanýtingin hjá félaginu myndi snarbatna, fara úr um 75% í 85% nýtingu, eða þar um bil og nýting á fastafjármunum mundi auk þess verða mun betri. 
Hefur gríðarlega þýðingu 
Hefur gríðarlega þýðingu
