JOSÉ Mourinho, knattspyrnustjóri Chelsea, ætlar að vera á Ólympíuleikvanginum í München í kvöld þegar hans menn mæta Bayern í seinni leiknum í átta liða úrslitum Meistaradeildar Evrópu. Portúgalinn tekur út seinni leikinn í tveggja leikja banni og aðstoðarmenn hans, Baltemar Brito og Steve Clarke, sjá um liðsstjórnina, eins og í fyrri leiknum á Stamford Bridge, sem Chelsea vann, 4:2.
Mourinho fannst þá hvergi, þrátt fyrir mikla leit fréttamanna. Hann hefur ekki gefið upp nákvæman stað. «Ég verð einhvers staðar á vellinum, meðal áhorfenda, í sérherbergi eða jafnvel í fyrirmennastúkunni,» sagði Mourinho í gær.
«Við eigum mjög erfiðan leik fyrir höndum. Ef Bayern skorar snemma leiks, eða þá seint, gætum við lent í miklum vandræðum,» sagði knattspyrnustjórinn. 
Um sinn þátt í undirbúningi leiksins sagði Mourinho að það væri erfitt að geta ekki tekið virkan þátt. «Maður undirbýr liðið, þjálfarana, og alla aðra sem koma að liðinu eins vel og hægt er, og það gengur alveg upp. En að geta ekki gert neitt sjálfur þegar að leiknum kemur er það erfiðasta.» Mourinho hvíldi fjóra lykilmenn þegar Chelsea gerði jafntefli við Birmingham, 1:1, á laugardaginn en skellti þó þeim Eiði Smára Guðjohnsen og Didier Drogba inn á í hálfleik. Þeir verða væntanlega á sínum stað á ný, Drogba í fremstu víglínu og Eiður Smári á miðjunni, þar sem hann lék mjög vel gegn Bayern á Stamford Bridge. 
Mateja Kezman getur ekki leikið með Chelsea vegna meiðsla, en áður hafa þeir Wayne Bridge, Scott Parker, Paulo Ferreira og Arjen Robben fallið úr leikmannahópnum vegna meiðsla. 
Allt bendir til þess að Bayern geti teflt fram öflugri framlínu en í fyrri leiknum því Roy Makaay og Claudio Pizarro eru báðir tilbúnir í slaginn en þeir misstu af Englandsförinni vegna meiðsla. Þá kemur Mehmet Scholl líklega inn í lið Bayern á ný. 
«Ég er sannfærður um að við getum slegið Chelsea út, við förum til leiks með því hugarfari. Við náðum þriggja stiga forystu í deildinni á laugardaginn og það eykur enn sjálfstraust okkar,» sagði Felix Magath, þjálfari Bayern. 
Pizarro skoraði tvö mörk í sigurleik gegn Arsenal í München, 3:1, og Makaay hefur skorað sjö mörk í meistaradeildinni. 
Adriano með Inter
Í Mílanóborg mætast grannliðin Inter og AC Milan öðru sinni en Milan vann fyrri leik liðanna, 2:0. Adriano, sóknarmaðurinn snjalli, er leikfær á ný með Inter eftir nokkra fjarveru en Christian Vieri er tæpur vegna meiðsla og verður líklega meðal varamanna. Paolo Maldini, fyrirliði Milan, er klár í slaginn eftir meiðsli.
