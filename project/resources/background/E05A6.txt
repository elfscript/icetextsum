Eftir Brján Jónasson brjann@mbl.is HÖFUÐSTÖÐVAR Kaupþings banka munu rúmlega tvöfaldast að stærð þegar nýtt hús við Borgartún 17 rís. Þegar er byrjað að rífa hús sem stendur á lóðinni, en þar er áætlað að reisa 4.400 fermetra byggingu sem mun tengjast núverandi höfuðstöðvum bankans í Borgartúni 19.
Núverandi höfuðstöðvar bankans eru um 4.000 fermetrar að stærð og verða þær því um 8.400 fermetrar þegar nýbyggingin er risin, auk 1.700 fermetra bílageymslu. Ásgeir Ásgeirsson, arkitekt hjá Tark arkitektum, segir að nýbyggingin verði nokkurs konar viðbygging við Borgartún 19 og eftir að hún er risin verði þetta eitt hús sem teljist standa við Borgartún 19. 
Nýja húsið verður á fjórum hæðum og með tveggja hæða bílageymslu neðanjarðar, segir Sigurður Guðmundsson, forstöðumaður eignastýringar Kaupþings banka. Hann segir að reiknað sé með því að það taki um þrjá mánuði að rífa húsið sem nú stendur við Borgartún 17 og grafa grunn fyrir nýju húsi, og hafist verði handa við að reisa nýja húsið um leið og það gamla hafi vikið. 
Ekki hægt að nýta húsið
Í Borgartúni 17 voru áður verkfræðistofur og arkitektastofa, en húsið, sem var byggt fyrir um 27 árum, þótti ekki henta undir starfsemi Kaupþings banka. Upphaflega var hugmyndin sú að tengja húsið sem nú stendur við Borgartún 17 við Borgartún 19 með glerskála, og byggja 1.000 fermetra bílakjallara þar undir. 
Nú hefur verið fallið frá því og segir Sigurður að komið hafi í ljós að húsið hafi ekki uppfyllt kröfurnar sem gerðar séu. «Það [húsið] er barn síns tíma þar eru of litlar lofthæðir til þess að hægt sé að koma fyrir loftræstingu og öðru þess háttar sem þarf í húsnæði í dag. Það var því ekki um annað að ræða en að fjarlægja það.»
