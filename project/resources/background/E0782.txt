Björn Margeirsson, millivegahlaupari úr FH, hefur verið valinn til þátttöku á heimsmeistaramótinu í frjálsíþróttum sem fram fer í Moskvu 3., 4. og 5. mars. Hann keppir í 1.500 m hlaupi, en Björn var aðeins rúmlega tveimur sekúndum frá Íslandsmeti Jóns Diðrikssonar í 1.500 m hlaupi innanhúss á móti í Svíþjóð um síðustu helgi, 3.45,6 mín. Björn á næstbesta tíma Íslendings í greininni, 3.47,84 mín., frá því fyrir tveimur árum en hann var 16/100 frá þeim tíma á fyrrgreindu móti um síðustu helgi. 
Silju Úlfarsdóttur, hlaupakonu úr FH, var einnig boðið að taka þátt í mótinu en hún ákvað að afþakka boðið og einbeita sér að æfingum næstu mánuði. 
Þetta verður í fyrsta sinn sem Björn tekur þátt í heimsmeistaramóti í frjálsíþróttum. Björn verður þar með eini íslenski keppandinn á mótinu að þessu sinni. Þórey Edda Elísdóttir, Norðurlandsmeistari í stangarstökki, hafði einnig náð lágmarki fyrir mótið en getur því miður ekki tekið þátt í því vegna slæmra meiðsla í hægri öxl. 
Björn hefur æft af mikilli kostgæfni í Gautaborg síðan í haust að hann fluttist þangað til að stunda þar framhaldsnám í verkfræði. Björn á Íslandsmetið í 800 m hlaupi innanhúss en ekki er reiknað með að hann taki þátt í þeirri grein á HM í Moskvu.
