MAÐUR vopnaður sverði gekk berserksgang í kirkju sem tamílar og Indverjar sækja í Stuttgart í Þýskalandi í gær, myrti einn og særði a.m.k. þrjá til viðbótar alvarlega.
«Það liggja afhöggnir útlimir alls staðar í kirkjunni,» hafði AFP -fréttastofan eftir talsmanni þýsku lögreglunnar. Sagði hún að skelfileg sjón hefði mætt lögreglumönnunum er þeir mættu á staðinn um miðjan dag í gær eftir að neyðarkall hafði borist. 
Ekki er vitað um ástæður þessarar árásar en þýsk sjónvarpsstöð sagði að það væru einkum Indverjar og tamílar sem sæktu umrædda kirkju. Þá sagði þessi sama sjónvarpsstöð, NTV, að sextíu og fimm manns sem urðu vitni að blóðbaðinu hefðu fengið sálfræðiaðstoð eftir að allt var um garð gengið. 
Fram kemur í frétt BBC að ódæðismaðurinn hafi verið handtekinn á staðnum en hann mun sjálfur vera tamíli.
