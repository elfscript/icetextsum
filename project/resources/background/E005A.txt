AUÐUN Georg Ólafsson tilkynnti síðdegis á föstudag að hann ætlaði ekki að þiggja starf fréttastjóra hjá Útvarpinu. Auðun kom í fyrsta skipti í vinnuna á föstudaginn. Fréttamenn sem vinna hjá Útvarpinu og Sjónvarpinu voru ekki ánægðir með að hann hefði fengið starfið og töldu hann ekki hæfan. Auðun fékk kaldar móttökur þegar hann kom í vinnuna og í viðtali við Útvarpið varð hann tvísaga. Rétt fyrir klukkan sex um kvöldið sendi hann frá sér yfirlýsingu. 
«Með tilliti til aðstæðna á fréttastofu Ríkisútvarpsins sé ég mér ekki fært að þiggja starf fréttastjóra og mun ég því ekki skrifa undir ráðningarsamning,» sagði Auðun Georg í yfirlýsingunni. 
Miklar deilur hafa staðið síðustu vikur um hvern hefði átt að ráða í starf fréttastjóra. 
Formaður Félags fréttamanna afhenti á föstudaginn forseta Alþingis ákall frá fréttamönnum á Ríkisútvarpinu. Þar stendur að Auðun Georg hafi sagt fréttamönnum að hann ætli að gera vel við fréttamenn sem starfi með honum. 
Þar stendur líka að hann hafi sagt fréttamönnum að hann hafi haft samband við menn sem gætu starfað sem fréttamenn ef margir fréttamenn hætta störfum. 
Þetta sögðu fréttamennirnir að hefði verið bein hótun Auðuns Georgs. Hann hefði ætlað að kaupa menn til samstarfs og losa sig við þá sem hann vildi ekki hafa. 
Í stuttum umræðum um málið á Alþingi sagði Kolbrún Halldórsdóttir þingmaður að Auðun Georg hafi sagt ósatt í hádegisfréttum Útvarpsins. Þar sagði hann fyrst að hann hafi ekki átt fund með formanni útvarpsráðs á fimmtudag. Seinna viðurkenndi hann að hann hafi hitt formanninn.
