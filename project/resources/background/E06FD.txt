Sendiráði Danmerkur í Pakistan var lokað í gær af öryggisástæðum vegna mótmæla gegn Dönum út af skopmyndum af Múhameð spámanni sem birtust fyrst í dönsku blaði.
Starfsmenn sendiráðsins verða þó áfram í Pakistan. Stjórn landsins kallaði sendiherra sinn í Kaupmannahöfn heim vegna deilunnar. 
Þúsundir manna tóku þátt í mótmælum gegn Danmörku í Pakistan í gær, fimmta daginn í röð. Lögreglan beitti táragasi og kylfum í átökum við óeirðaseggi í borgunum Karachi og Multan. Lögreglan handtók um 300 manns og setti róttækan múslímaklerk í stofufangelsi til að koma í veg fyrir að hann stæði fyrir frekari mótmælum.
