Guðmundur Hreinn Árnason fæddist á Akureyri 23. desember 1943. Hann varð bráðkvaddur að kveldi 6. apríl síðastliðins og var jarðsunginn frá Keflavíkurkirkju 15. apríl. 
Elsku Bassi minn, hér sit ég og hugsa um þig og mér finnst eins og þú sért ekki farinn. Ég uppgötvaði í kvöld að ég hef ekki kvatt þig og kannski af eigingirni hef ég ekki viljað það en þú ert farinn og verðum við að sætta okkur við það. Ég sakna að sjá þig ekki niðri í bæ að fara í fyrirtækin og vita að þú sért í vinnunni, ég sá þig næstum upp á hvern dag því þú varst alltaf á ferðinni en nú rölti ég niður í bæ og hvergi sé ég þig.
Í bernskuminningunum mínum ertu Bassi frændi sem varst svo hress, kátur og svo ofsalega góður og ekki má gleyma að húmorinn var alltaf við höndina. Þú varst í sama gæðaflokki og jólasveinninn í hug barnsins í mér, alltaf varstu barngóður. 
Elsku Bassi frændi, nú kveð ég þig með sorg í hjarta og fullan poka af góðum minningum. 
Þau ljós sem skærast lýsa,
þau ljós sem skína glaðast 
þau bera mesta birtu 
en brenna líka hraðast 
og fyrr en okkur uggir 
fer um þau harður bylur 
er dauðans dómur fellur 
og dóm þann enginn skilur. 
En skinið loga skæra 
sem skamma stund oss 
gladdi 
það kveikti ást og yndi 
með öllum sem það kvaddi. 
Þótt burt úr heimi hörðum 
nú hverfi ljósið bjarta 
þá situr eftir ylur 
í okkar mædda hjarta. 
(Friðrik Guðni Þórleifsson.) 
Elsku Sísí, Bóbó, Víðir og fjölskyldur, megi Guð halda í hönd ykkar og leiðbeina ykkur á þessum sorgartíma. 
Elín Ása.
