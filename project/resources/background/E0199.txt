SVAVAR Vignisson var fyrirliði ÍBV í leiknum í fjarveru Sigurðar Bragasonar og virðist hann kunna vel við það, enda hefur hann borið bandið í tveimur leikjum í vetur og í þeim báðum verið markahæsti leikmaður liðsins. «Þetta var bara endurtekning, þessir þrír leikir voru nákvæmlega eins. Við vorum samt betur stemmdir núna en í fyrsta leiknum, það var allt önnur barátta í liðinu. Framararnir sýndu að þeir áttu fyllilega skilið að komast í átta liða úrslit og þeir eiga hrós skilið fyrir góðan leik og við verðum bara að teljast heppnir að hafa unnið.»
Eyjamenn brugðu á það ráð að spila 5/1 vörn með Svavar sem fremsta mann. «Ætlunin var að láta Jón ekki fá aðstoð Hjálmars en hann sýndi það að hann þurfti ekkert hans aðstoð. Hann var með tíu mörk og sýndi að þarna er klassaleikmaður sem á eftir að fara langt. Hann er alla vega búinn að fara illa með okkur í þessum leikjum.» 
Svavar var ánægður með stuðning Eyjamanna sem fjölmenntu á völlinn þó að þeir kæmu heldur seint. «Mér brá svolítið fyrst þar sem það voru svo fáir mættir en það rættist úr því og var góð stemning í húsinu, sérstaklega í síðari hálfleik og það er ekki hægt að líkja þessu saman, hvað það er miklu skemmtilegra að spila fyrir framan þennan fjölda.» 
Bikarmeistarar ÍR verður mótherji ÍBV í undanúrslitum. «Við eigum harma að hefna en þeir spila svipaða vörn og Fram þannig að við ættum að vera búnir að læra að spila gegn þrír, tveir einn vörn. Alla vega verðum við að læra af þessum viðurreignum við Fram.» 
Ólýsanlega svekktur
Guðlaugur Arnarsson, fyrirliði Fram, var gríðarlega svekktur í leikslok. «Við vorum ekki eins vel stemmdir í byrjun og í hinum leikjunum og áttum á brattann að sækja eftir það. Þetta er góður heimavöllur og mjög gott lið en við sýndum og sönnuðum úr hverju við erum gerðir. Við áttum alveg eins skilið að vinna þetta. Þetta eru búnir að vera þrír rosalegir leikir þar sem úrslitin gátu dottið báðum megin. Þetta er búið að vera mjög gaman en maður er ólýsanlega svekktur að hafa dottið út. Við stefndum strax á undanúrslitin þegar við höfðum unnið neðri deildina en það tókst því miður ekki. Við erum búnir að leggja allt okkar í þessa leiki og getum gengið stoltir frá þeim.»
