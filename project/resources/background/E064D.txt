ÚSBEKÍSTAN er rúmlega 447 þúsund ferkm að flatarmáli, meira en fjórum sinnum stærra en Ísland, og fjölmennasta ríkið í Mið-Asíu. Þar búa um 24 milljónir manna.
Landið liggur að Afganistan í suðri, í austri að Tadsíkístan og Kírgístan, í vestri að Túrkmenístan og að Kasakstan í norðri. Um 70% landsins eru eyðimörk. 
Helstu tungumálin eru úsbekíska, móðurmál rúmlega 70% landsmanna; rússneska, sem er töluð af 11%, og tadsíkíska og kasakamál. Um 88% landsmanna eru súnní-múslímar. 
Úsbekístan, sem hin fornfræga silkileið liggur um, hefur um aldir verið vettvangur innrása og ásælni erlendra ríkja og komst undir yfirráð Rússa 1868. 1924 varð það eitt af sovétlýðveldunum en lýsti yfir sjálfstæði 1991. 
Úsbekístan er eitt af mestu baðmullarframleiðslulöndum í heimi og þar er að finna mikið af jarðgasi og einnig nokkuð af kolum og olíu.
