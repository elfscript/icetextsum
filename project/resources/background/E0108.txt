* KR-INGAR sigruðu tyrkneska liðið Antalyaspor , 3:0, í æfingaleik í Tyrklandi í gær en KR-ingar eru staddir í æfinga- og keppnisferð þar í landi. Garðar Jóhannsson skoraði tvö marka KR og Arnar Gunnlaugsson eitt en hann nýtti ekki vítaspyrnu í leiknum. Lið Tyrkjanna var blanda af leikmönnum úr aðalliði og unglingaliði. Á morgun leikur KR við rússneska 2. deildarliðið Spartak Rzjan .
*LEE Bowyer og Kieron Dyer leikmenn Newcastle sem lentu eins og frægt er orðið í handalögmálum inni á miðjum vellinum í leik Newcastle og Aston Villa hafa verið valdir í leikmannahóp liðsins sem mætir Sporting Lissabon í fyrri viðureign félaganna í 8 liða úrslitum UEFA- bikarsins. 
*TIM Howard, 26 ára, markvörður Manchester United , segist vilja vera hjá félaginu næstu árin þrátt fyrir að hann hafi átt misjöfnu gengi að fagna hjá því á þeim tveimur árum sem hann hefur dvalist hjá félaginu. 
* JUNINHO hefur verið leystur undan samningi við Celtic eftir að hafa verið aðeins sjö mánuði í herbúðum skoska liðsins. Reiknað er með að hann geri samning við Palmeiras í heimalandi sínu á næstu dögum. 
* ALESSANDRO Pistone , varnarmaður Everton , vonast til að ganga frá samningi við félagið á næstunni, en núverandi samningur rennur út í vor. Pistone hefur átt fast sæti í liði Everton í vetur, en meiðsli hafa sett nokkurt strik í reikning ferils hans á síðustu árum. 
* LAJOS Mocsai , sem skömmu fyrir páska tók við þjálfun þýska handknattleiksliðsins Gummersbach , þegar Frank Flattern var sagt upp, þjálfar liðið ekki á næstu leiktíð. Mocsai hefur óvænt ráðið sig þjálfara kvennaliðsins Vasas Budapest í heimalandi sínu til næstu tveggja ára frá og með 1. júlí. Mocsai verður því ekki þjálfari þeirra Guðjóns Vals Sigurðssonar og Róberts Gunnarssonar en þeir ganga til liðs við Gummersbach í sumar. Hver tekur við af Mocsai er óvíst á þessari stundu. 
* DANIEL Stephan , samherji Loga Geirssonar hjá Lemgo , skoraði 17 mörk þegar liðið vann Wetzlar , 30:29, í fyrrakvöld, þar af skoraði hann 11 marka sinna úr vítakasti. Þetta er þó ekki met í þýsku 1. deildinni í handknattleik. Metið á Pólverjinn Jerzy Klempel . Hann skoraði 19 mörk með Göppingen í leik við TuS Hofweier keppnistímabilið 1981- 1982. 
* HRAFNHILDUR Skúladóttir var besti leikmaður SK Aarhus að mati Århus Stiftstidende þegar liðið vann TMS Ringsted , 33.24, í lokaumferð dönsku úrvalsdeildarinnar í handknattleik í fyrrakvöld. Hrafnhildur skoraði 11 mörk í leiknum. Nafbótin er Hrafnhildi eflaust lítil huggun því sigurinn nægði SK Aarhus ekki til að halda sæti sínu í deildinni.
