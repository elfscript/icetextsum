Vesturbæjarskóli verður svokallaður móðurskóli fyrir þriggja ára verkefni tengt drengjamenningu í grunnskólum sem, ef vel gengur, verður útfært fyrir fleiri grunnskóla. Þetta verkefni hlaut 900 þúsund króna styrk úr þróunarsjóði grunnskóla Reykjavíkur í ár, en samtals voru veittir styrkir að upphæð 18 milljónir króna úr sjóðnum á fundi menntaráðs borgarinnar í síðustu viku.
Upphaf málsins má rekja til fundar í fræðsluráði Reykjavíkur, sem síðar breyttist í menntaráð Reykjavíkur, vorið 2004, þar sem fjallað var um drengjamenningu í skólum. Þar kom fram að drengir virðast eiga erfiðara uppdráttar í grunnskólum heldur en stúlkurnar, segir Stefán Jón Hafstein, formaður menntaráðs. 
«Á fundinum var samþykkt að efna til tilraunaverkefnis í einhverjum skóla borgarinnar, sem fæli í sér að þróa námsleiðir og aðferðir sem bættu líðan drengja, og væru sérstaklega hugsaðar fyrir þá,» segir Stefán Jón. Í framhaldinu var velvilja borgarinnar í garð þessa verkefnis sérstaklega getið þegar auglýst var eftir umsóknum um styrki frá þróunarsjóði grunnskólanna. 
Vesturbæjarskóli sótti um að verða svokallaður móðurskóli fyrir þetta verkefni, en í því felst að verkefnið verði þróað hjá skólanum, með það í huga að síðar verði hægt að útfæra það víðar ef vel gengur. «Við höfum alltaf kallað þessa skóla sem taka að sér sérhæfð verkefni móðurskóla, en ég hef nú svona bæði í gríni og alvöru kallað þetta föðurskóla, þar sem þeir eiga að einbeita sér að drengjunum,» segir Stefán Jón. 
Athafnaþrá og útrásarþörf
Auk Vesturbæjarskóla sótti Grandaskóli um að taka að sér þetta verkefni, og segist Stefán Jón áhugasamur um að ýta undir þeirra hugmyndir. «Í upphafi voru fjórir eða fimm skólar sem voru áhugasamir, svo ég á von á því að við getum haldið áfram á þessari braut ef fleiri gefa sig fram.» 
Spurður hvaða vandamál sé um að ræða varðandi drengi og grunnskólann segir Stefán Jón: «Ég held að mörgum finnist að reglufesta og aðferðir grunnskólans, að minnsta kosti á tilteknum aldri, henti ekki tilteknum hluta drengja. Þetta hefur verið mikið rætt, margir segja að þeir hafi meiri athafnaþrá heldur en agi skólastofunnar leyfir stundum, meiri útrásarþörf. Það getur líka verið að þessar aðferðir grunnskólans henti ekki þroskastiginu, stúlkur og drengir þroskast með mismunandi hraða. Sumir blómstra, en mönnum þykir sannað að það er ákveðinn hluti pilta á ákveðnu aldursskeiði sem á undir högg að sækja.»
