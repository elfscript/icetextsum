PÁLL Steingrímsson og Friðþjófur Helgason kvikmyndagerðarmenn ferðuðust nýlega til Ástralíu og Nýja-Sjálands til að mynda skarfa. Hér er um að ræða hnattrænt verkefni, þar sem þeir félagar ferðast víða um heim við öflun myndefnis fyrir röð heimildamynda undir yfirskriftinni Fjórar fuglasögur.
Páll og Friðþjófur kveðast hafa orðið afar hugfangnir af því stórkostlega fuglalífi og fuglamergð sem þeir urðu vitni að. Þá hafi þeir hitt fyrir ótrúlega gæfa smáa svartskarfa í skarfavarpi í Tasmaníu auk þess sem þeir náðu að mynda sjaldgæfustu skarfategund jarðar, kóngskarfinn, en einungis 500 fuglar eru til af þeirri tegund á jörðinni.
