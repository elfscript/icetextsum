H vernig dettur fólki í hug að brytja kunningja sinn niður með vélsög? Því hef ég velt fyrir mér undanfarna daga, enda var sá myrti nágranni minn í rúma viku, áður en sambýliskonan vísaði honum á dyr og hann settist að í bílnum sínum - það gerðist nokkrum dögum eftir að ég flutti inn í fjölbýlishúsið.
Í húsinu býr mikið af vingjarnlegu fólki, sumir bjóða góðan daginn og aðrir eru til að í spila körfubolta. Þetta fólk hefur líka boðið honum góðan daginn og spilað við hann körfubolta, hugsa ég, jafnvel setið með honum á húsfélagsfundum og horft á hann dugga litlu dóttur sinni. 
Og hann hefur horft út í sama bakgarð og ég, farið í sömu súpermarkaðina, gengið eftir sömu götunum og heimsótt sömu kebabsalana og kaffihúsin. Hann hefur gert allt það sama og ég áður en tveir barkunningjar hans (skv. tilgátum þegar þetta er skrifað) tóku sig til og söguðu hann í sex búta sem þeir dreifðu um túristavæna miðborg Kaupmannahafnar (óhugnanleg mynd af höfðinu birtist a.m.k. í einu íslensku blaði). 
Danskir fjölmiðlar hafa flaggað ljósmynd af tveimur mönnum sem minna á persónur í Pulp Fiction þar sem þeir halla sér hvor upp að öðrum inni á skemmtistað, annar í Hawaii-skyrtu og hinn með sígarettuna lafandi í vinstra kjaftviki, en báðir hurfu eftir morðið á Taxa-Torben. Ég get ekki hætt að horfa á þessa mynd og hugsa: Einu sinni voru þetta bara venjulegir gaurar, plötusnúðar og höslarar í næturklúbbalífinu - núna eru þeir (grunaðir um að vera) kaldrifjaðir vélsagarmorðingjar eins og í spænskri splatterbíómynd. Hvað fær fólk til að gera svona upp úr þurru? Er það kannski bara dóp - aðeins of mikið af spítti í huggulegu eftirpartíi, eins og vinur minn orðaði það? 
Geðlæknir í blaðaviðtali heldur því fram að dópið eitt geri sitt, það sé ekki skilyrði að vera tæpur á geði til að saga kunningja sína, en manneskjan sé þannig gerð að hún geti framið sturlað athæfi í nokkuð «þokkalegu standi»- og líklega hefur hann rétt fyrir sér. Allt getur gerst meðan manneskjan á hlut að máli, og tölfræðilega líklegra að þetta «allt» gerist ef hún hefur innbyrt slatta af örvandi hágæðadópi. 
Fyrir nokkrum árum síðan hamraði svipuð spurning á mér; ég rembdist við að skilja hvernig svona lagað gæti gerst þegar fyrrverandi bekkjarfélagi minn var myrtur af samstarfsfélaga sínum sem hafði ánetjast kókaíni - kannski var kókaínið skýringin, en reyndar skil ég þennan hræðilega atburð ekki enn þann dag í dag og mun líklega aldrei skilja hann. Skil heldur ekki hvernig það gat gerst á unglingsárunum að fyrrverandi skólafélagar úr Mosfellsbæ urðu valdir að dauða vegfaranda þegar þeir voru í klinkleit, skil ekki öll morðin í Reykjavík eða hrottalegt ofbeldið í miðbænum sem maður heyrir ósjaldan um. 
Í rauninni er það ansi margt sem ég skil ekki - en skil þó að allt getur komið fyrir alla og að ólíklegasta fólk getur gert þetta allt. Þetta allt getur komið fyrir nágrannana, bekkjarsystkinin, ættingjana, mann sjálfan. Býst þó við að fæstir ætli sér beinlínis að saga aðrar manneskjur í búta eða berja þær til dauða, en einhvern veginn gerist það. Og skringilega oft vilja morðingjarnir meina að þeir hafi verið fjarri sjálfum sér og búnir að gleypa allskonar fullorðinsgotterí áður en harmleikurinn átti sér stað. 
 audur@jonsdottir.com 
Auður Jónsdóttir
