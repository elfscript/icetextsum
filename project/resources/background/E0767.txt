Víkverji kættist óskaplega þegar hann heyrði að Silvía Nótt hefði næstum fengið hreinan meirihluta þjóðarinnar með sér í undankeppni Evróvisjón.
Víkverji er einn af þeim sem kunna að meta góð ólíkindatól og hæðni sem beinist að hræsni og yfirborðsmennsku. Framlag Silvíu Nætur afhjúpaði það sem hingað til hefur þótt fremur slepjulegt yfirbragð íslenskra Evróvisjónvonbiðla. 
Víkverja þykir líka einkar hallærislegt að heyra af textahöfundum sem rembast nú eins og rjúpan við staurinn og ætla að halda kvörtum og kveinum til streitu af því að vinningslagið hafði lekið út á netið í einhverri útgáfu. Það er engum til góða og í raun bara til minnkunar að láta svona. Víkverja þykir það kjánalegt að væla svona yfir orðnum hlut, sérstaklega þar sem framlög viðkomandi textahöfundar fengu heilla tveggja vikna forskot á framlag Silvíu í sjónvarpi og útvarpsspilun. Varla hafa 70.000 manns niðurhalað þessari frumútgáfu af lagi Silvíu og tekið afstöðu út af því? Og varla hafa þeir allir við þá hlustun fengið einhvers konar hugljómun og hætt við að kjósa hin framlögin sem Víkverja fannst annars upp til hópa frekar tilgerðarlegar og fyrirsjáanlegar poppsmíðar. 
Víkverji veit að Silvía Nótt á örugglega ekki eftir að höfða til Balkanlandanna og «Austantjaldsmafíunnar» eins og einhverjir vilja tala um hinar fjölmörgu þjóðir sem búa austan Þýskalands. Líklega á framlag hennar ekki eftir að skírskota til neins nema hressileika þjóðarinnar og nýfundins húmors Íslendinga fyrir sjálfum sér og lífinu. En það skiptir ekki máli. Það eina sem skiptir máli er að við erum að senda út hresst og skemmtilegt lag. Hingað til hafa Íslendingar fengið hland fyrir hjartað við tilhugsunina eina að senda út lag sem ekki passar inn í formúluna, en nú breytum við til og breytingar eru góðar. Til hamingju, Ísland!
