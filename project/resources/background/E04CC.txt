Ummæli Anders Fogh Rasmussens, forsætisráðherra Danmerkur, þess efnis að Rússland ætti að biðja Eystrasaltsþjóðirnar afsökunar á 50 ára löngu hernámi Sovétríkjanna fyrrverandi, hafa vakið hörð viðbrögð í Danmörku. 
Eystrasaltslöndin þrjú, Eistland, Lettland og Litháen, voru hernumin af Sovétríkjum árið 1939 og innlimuð í þau að lokinni síðari heimsstyrjöld. 
«Reynslan sýnir að það er gagnlegt að viðurkenna mistök úr fortíðinni og biðjast afsökunar fyrir hönd þjóðarinnar til að tryggja sættir,» höfðu danskir fjölmiðlar eftir Rasmussen á ferðalagi hans um Eystrasaltslöndin nú í vikunni. 
Einnig er haft eftir honum að þýskir ráðamenn hafi beðist afsökunar á mistökum og glæpum fortíðarinnar. «Að sjálfsögðu er ekki hægt að draga núverandi leiðtoga til ábyrgðar fyrir ákvarðanir sem teknar voru í fortíðinni. En til að viðhalda góðum samskiptum getur þetta verið dýrmætt framlag í því skyni að ná árangri milli þjóðanna.» 
Um helgina heldur Rasmussen til Moskvu til að vera viðstaddur hátíðarhöld í tilefni þess að 60 ár eru liðin frá lokum síðari heimsstyrjaldar. Búist er við að ummælin hafi vakið reiði í Rússlandi eins og þau hafa gert í Danmörku, en þar hefur utanríkisráðherrann, Mogens Lykketoft, meðal annarra gagnrýnt forsætisráðherrann. Lykketoft sagði að Rasmussen hefði fremur átt að styðja stefnu Eystrasaltsríkjanna sjálfra, það er að segja að fara fram á viðurkenningu Rússa á því að löndin þrjú hefðu verið hernumin og ekki gengið sjálfviljug inn í Sovétríkin. 
«Dómari í smekklegheitum»
Þá sagði Lars Poulsen Hansen, sérfræðingur hjá dönsku Alþjóðamálastofnuninni, að Rasmussen ætti ekki að «ferðast um og láta eins og dómari í smekklegheitum hvað varðar sögu Evrópu.» 
Aðrir hafa komið forsætisráðherranum til varnar, meðal þeirra Klaus Carsten Pedersen, einnig hjá dönsku Alþjóðamálastofnuninni, og sagt að það yrði «stórgott fyrir nágranna okkar ef Rússar ákvæðu að hafa sem best samskipti við þá.»
