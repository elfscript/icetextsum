TIL GREINA kemur að samningur Læknafélags Íslands (LÍ) og Félags íslenskra stórkaupmanna (FÍS) þar sem settar eru fram leiðbeinandi reglur um samskipti lækna og lyfjafyrirtækja, verði ekki endurnýjaður heldur setji læknar sér einhliða siðareglur. Verður þetta efni eitt af höfuð viðfangsefnum formannafundar Læknafélagsins í apríl. Samningur FÍS og LÍ gildir til áramóta. 
Í Morgunblaðinu í dag er fjallað um endurmenntun lækna og aðkomu lyfjafyrirtækja að henni. Kemur þar m.a. fram að lyfjafyrirtækin taka ekki vel í hugmyndir um sameiginlegan fræðslusjóð lyfjafyrirtækja til handa læknum, í stað stuðnings við fræðsluferðir einstakra lækna. 
Guðbjörg Alfreðsdóttir, framkvæmdastjóri lyfjasviðs hjá Vistor, segir það vera á valdi fyrirtækjanna sjálfra í hvað fjármunum, sem nú fari til fræðslu heilbrigðisstarfsfólks, sé varið og að aðrir hafi ekki umráðarétt yfir því. Segir hún þetta vera markaðspeninga lyfjafyrirtækjanna sjálfra og þeirra að ráðstafa þeim. 
Hluti af markaðssetningu
Þyri E. Þorsteinsdóttir, markaðsstjóri IcePharma, segir fyrirtækið líta svo á að ferðir lækna í boði lyfjafyrirtækja séu eðlilegur hluti af samstarfi þessara aðila. «Umræddar ferðir eru hluti af markaðssetningu lyfja, aðrar leiðir eru einnig mikið notaðar en eru hægvirkari.» 
Sigurður Guðmundsson landlæknir sagði í grein í Læknablaðinu í mars að í samskiptum lækna og lyfjafyrirtækja endurspegluðust tengsl og jafnframt átök milli öflugrar fagstéttar og eins af stærstu viðskiptaöflum veraldar. 
Sem dæmi um þessi tengsl og átök má nefna að þegar forystugrein formanns Læknafélagsins í Læknablaðinu á síðasta ári hafði birst, þar sem hann hvatti til aðhalds í samskiptum lækna og lyfjafyrirtækja, tilkynntu lyfjafyrirtæki að þau myndu ekki auglýsa í næsta tölublaði. Þau hurfu reyndar frá þeirri ákvörðun á síðari stigum en samkvæmt heimildum Morgunblaðsins varð Læknablaðið af tekjum vegna birtingar greinarinnar þar sem lyfjafyrirtæki hafa auglýst minna í kjölfar birtingar hennar.
