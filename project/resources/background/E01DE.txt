VILHJÁLMUR Örn Vilhjálmsson fornleifafræðingur fagnar því að opinber rannsókn í Danmörku skuli hafa staðfest að upplýsingar sem hann birti um að dönsk stjórnvöld hafi sent gyðinga til Þýskalands í seinni heimsstyrjöldinni voru réttar. «Þessi sami hópur lýsti því nú yfir fyrir um tveimur árum að þeir efuðust um að ég hefði rétt fyrir mér,» sagði Vilhjálmur í samtali við Morgunblaðið. «Nú telja þeir að ég hafi haft rétt fyrir mér. En ég vissi það nú fyrir.»
Í frétt Politiken á sunnudag segir að niðurstaða nefndarinnar hafi verið sú að Danir hafi sent 19 gyðinga til Þýskalands og að þeir hafi allir verið myrtir í útrýmingarbúðum. Að sögn Vilhjálms hafa formlegar niðurstöður rannsóknarinnar þó ekki verið birtar og svo virðist sem rannsóknarhópurinn sé með umfjölluninni að minna á sig til að tryggja áframhaldandi fjárveitingar til rannsóknarinnar sem hófst í kjölfar þess að Vilhjálmur birti upplýsingar um málið árið 1998 og aftur árið 1999. Engu að síður sé ánægjulegt að niðurstöður hans hafi verið staðfestar með þessum hætti. 
Bakhlið sögunnar
Á föstudag kemur ný bók eftir Vilhjálm um þennan kafla í sögu Danmerkur í bókaverslanir í Danmörku. Þar segir hann frá því að 21 gyðingur hafi verið sendur til Þýskalands en ekki 19 eins og fram kemur í opinberu rannsókninni. Raunar kveðst Vilhjálmur ekki hafa haft aðgang að gögnum um tvo þeirra sem nefndir eru í rannsókninni og því sé mögulegt að 23 gyðingar hafi verið sendir frá Danmörku til Þýskalands á stríðsárunum. Bók Vilhjálms heitir Medaljens bagside sem gæti í þýðingu hlotið titilinn «Hin hliðin á sögunni». 
Titill bókarinnar vísar til þess að þó að Danir hafi með hugrekki og stórmennsku bjargað um 7.000 gyðingum árið 1943 sé til önnur og dekkri hlið á samskiptum þeirra við Þjóðverja sem hafi legið í þagnargildi. Að sögn Vilhjálms var það fyrst og fremst vegna frumkvæðis nokkurra danskra embættismanna sem gyðingarnir, hvort sem þeir voru 19, 21 eða 23, voru sendir til Þýskalands. Þýsk stjórnvöld hafi í fyrstu ekki viljað taka við þeim og dönsku embættismennirnir sýnt harðfylgi við að koma þeim þangað. 
Í fyrrnefndri frétt Politiken segir að Anders Fogh Rassmussen forsætisráðherra Danmerkur búi sig nú undir að biðjast afsökunar á þessum atburðum. Aðspurður hvernig honum lítist á það sagðist Vilhjálmur vona að hann biðjist afsökunar og hann teldi líklegt að hann gerði það. Hann hefði raunar stungið upp á því í blaðagrein árið 2000 að einhver slík afsökunarbeiðni væri við hæfi, sérstaklega í ljósi þess að Danir hefðu hlotið mikið lof fyrir að bjarga þúsundum gyðinga sem ella hefðu verið sendir í útrýmingarbúðir. Þjóð með slíka sögu hefði styrk til að biðjast afsökunar. 
Vilhjálmur benti einnig á að Anders Fogh Rasmussen hefði lýst því yfir að hann teldi Dani hafa verið of undirgefna við Þjóðverja á stríðsárunum og hlotið fyrir það talsverða gagnrýni heima fyrir, þó ekki meðal þeirra sem tóku þátt í andspyrnunni.
