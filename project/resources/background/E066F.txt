HROLLVEKJUNNI The Jacket , er ætlað að fara svipaðar slóðir og The Sixth Sense , þar sem Bruce Willis lék afturgöngu í eftirminnilegri draugasögu. Hér ríkir viss stórhugur að baki þó hann nái ekki að skína nema takmarkað í gegn. Framleiðandi The Jacket er enginn annar en George Clooney og framleiðslufyrirtækið Mandalay (í eigu Johns Guber), er alla jafna metnaðarfullt. Leikhópurinn er virkilega forvitnilegur, tæknivinna góð og kvikmyndatakan langt yfir meðallagi. En sagan heldur ekki, þó að umfjöllunarefnið sé vísindaskáldsögulegt, draugasaga verður að gæta þess að áhorfandinn hrapi ekki niður um götin í þræðinum. 
Brody leikur Jack Starks, hermann sem er drepinn (í fyrsta skipti af mörgum), í Flóastríðinu 1992. Næst stingur hann upp kollinum á grámyglulegum degi (sprelllifandi að sjálfsögðu), á þjóðvegi norður í Vermont-ríki. Gengur fram á mæðgur sem eiga eftir að koma mikið við sögu. Stark kemur bílnum þeirra í gang en mæðgurnar skilja hann eftir og er Jack tekinn upp af götunni skömmu síðar af undarlegum náunga (Brad Renfro), kynni þeirra verða til þess að Starks er vistaður á geðsjúkrahúsi fyrir glæpamenn. Þar verður hann tilraunadýr kolruglaðs geðlæknis (Jristofferson), sem dælir í hann lyfjum, setur hann í spennitreyju (sem myndin dregur nafn sitt af), og lætur Starks síðan dúsa langtímum saman í skúffu í líkhúsi. 
Í líkskúffunni fer Starks á tímaflakk, aftur og til framtíðar, þar sem dóttirin sem hann kynntist á veginum er orðin fulltíða stúlka (Knightley), enda 15 ár liðin frá þeim atburði. Eftir að Starks tekst að fullvissa stúlkuna um að hann sé í rauninni Starks (hann var sagður hafa látist 1993), keppast þau í sameiningu við tímann og forsjónina að bæta líf nokkurra persóna og hreinsa Starks af morðinu sem olli því að hann var vistaður á sjúkrahúsinu. 
Óvenjulegt umfjöllunarefni og nokkuð magnað á köflum. Brody, sem vann Óskarinn fyrir fáeinum árum ( The Pianist ), er ákaflega raunamæddur og vansvefta og stendur sig eftir efnum í vonlitlu hlutverki. Það, frekar en túlkunin, skortir meinlega tengsl við samúð áhorfenda. Knightley ( The Pirates of the Caribbean ), er ekki sem verst, en bæði ættu þau að varast slík hlutverk ef þau hyggja á áframhaldandi velgengni í kvikmyndaborginni. Viðfangsefnið er ögrandi og hefur e.t.v. litið vel út á pappírnum en hættumerkin blasa við úr öllum áttum. Kris vinnur stönduglega fyrir kaupinu sínu og aukaleikararnir er merkilegur hópur, sem einn saman nægir til að kitla nef kvikmyndafíkilsins. Hér bregður m.a. fyrir Daniel Craig ( The Mother ), þeim kraftmikla skapgerðarleikara sem á örugglega eftir að vera tíður gestur á tjaldinu í framtíðinni; Jennifer Jason Leigh, sem búin er að mála sig út í horn eftir góðan sprett í ólíkum myndum; Kelly Lynch, sem væri mun þekktari í dag ef hún hefði ekki hafnað hlutverki í mynd sem nefnist Basic Instinct , og féll síðar í hlut Sharon Stone. Lynch vakti athygli í Drugstore Cowboy ('89), síðan hefur leiðin einkum legið niður á við. Þeir sem taka vel eftir, sjá að það er engin önnur en Mackenzie Phillips ( American Graffiti ), sem klæðist einum hjúkrunarfræðingsbúningnum. 
The Jacket státar því af áhugaverðu leikaravali og tökustjórinn Peter Deming, sér til þess að myndin er veisla fyrir augað. Leikstjórnin er hins vegar ámóta ómarkviss og fráhrindandi söguþráðurinn, sem teygir sig í óteljandi áttir þar sem treyst er um of á velvild áhorfandans. Mynd fyrir þá sem eiga gott með að fyrirgefa og hafa gaman af að sjá, að ýmsu leyti, áhugaverð mistök. 
Sæbjörn Valdimarsson
