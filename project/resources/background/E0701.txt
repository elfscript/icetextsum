Grímuklæddir menn, sem sögðust vera leiðtogar eins helsta glæpagengisins í El Salvardor, héldu blaðamannafund í fyrradag og hvöttu þá félaga í öðrum glæpaflokkum til að taka höndum saman við þá í baráttunni gegn stjórnvöldum og aðför þeirra að glæpalýðnum.
Á fundinum, sem haldinn var í bænum Soyapango, sem er 20 km austur af höfuðborginni, San Salvador, sagði einn mannanna, að í herferð stjórnarinnar væri um leið troðið á mannréttindum félaga í glæpagengjunum. 
Ekki hafa farið fréttir af undirtektum annarra glæpagengja við áskoruninni en fundarboðendurnir kváðust vera félagar í MS-18, sem er aftur hluti af MS-13, Mara Salvatrucha. 
Tugþúsundir félaga
Talið er, að félagar í MS-13 skipti tugum þúsunda í El Salvador, öðrum ríkjum í Mið-Ameríku og í Bandaríkjunum en gengið á rætur sínar að rekja til afkomenda þess fólks, sem flýði borgarastyrjöldina í El Salvador og settist að í Bandaríkjunum, oftar en ekki ólöglega. Síðar tóku Bandaríkjamenn sig til og ráku félaga í MS-13 úr landi og til El Salvador. 
Talið er, að félagar í glæpagengjum í El Salvador einu séu að minnsta kosti 14.000 talsins. Ráða þeir öllu í sumum borgarhverfum og eru alræmdir fyrir morð og grimmileg ofbeldisverk. 
Að undanförnu hafa stjórnvöld í El Salvador og einnig í Hondúras reynt að skera upp herör gegn þessum ófögnuði og nú sitja þúsundir félaga í glæpagengjunum á bak við lás og slá. Viðbrögð hinna hafa hins vegar verið að auka enn á ofbeldið og er þess skemmst að minnast, að fyrir rúmu ári voru 28 farþegar með áætlunarbifreið skotnir í Hondúras. Var það aðferð glæpamannanna við að vara stjórnvöld við. 
Yfirvöld í El Salvador sögðu fyrr í vikunni, að morðin í landinu væru eins og meiriháttar farsótt. Voru þau samtals 3.812 á síðasta ári, 10 til 12 á dag. Íbúar í landinu eru um 6,7 milljónir.
