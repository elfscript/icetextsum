Stjórnvöld í Bandaríkjunum og á Ítalíu sendu frá sér sameiginlega yfirlýsingu í gær þar sem fram kemur að þau séu ósammála um tildrög árásar bandarískra hermanna sem skutu ítalska leyniþjónustumanninn Nicola Calipari til bana í Bagdad 4. mars. 
Í yfirlýsingunni segir að rannsókn málsins sé lokið en að fulltrúar landanna hafi ekki komist að sameiginlegri niðurstöðu. Áhersla er lögð á að samband landanna byggist enn á traustri vináttu þrátt fyrir ágreininginn um hvernig árásina bar að. 
Gianfranco Fini, utanríkisráðherra Ítalíu, sagði að þarlend yfirvöld myndu halda áfram að rannsaka skotárásina. Bandaríkjamenn hygðust birta skýrslu sem myndi «sýna enn skýrar hvers vegna ítalska stjórnin gat ekki samþykkt hana». 
Embættismenn í Washington sögðu að Bandaríkjaher myndi líklega birta skýrsluna í dag. Niðurstaða hennar væri að hermennirnir hefðu ekki brotið reglur hersins og því bæri ekki að refsa þeim.
