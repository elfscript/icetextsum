ARNAR Grétarsson skoraði eitt marka Lokeren sem sigraði Sint-Truiden, 4:3, í belgísku 1. deildinni í knattspyrnu á laugardagskvöld.
Arnar og Rúnar Kristinsson léku með Lokeren. Rúnar var fyrirliði í stað Arnars Þórs Viðarsson sem ekki gat leikið vegna meiðsla í ökkla og Marel Baldvinsson er enn á sjúkralistanum. 
Arnar Grétarsson jafnaði fyrir Lokeren 1:1 með fallegu marki á 11. mínútu eftir að gestirnir höfðu komist yfir á þriðju mínútu. 
Rúnar og Arnar lögðu upp mörk fyrir Tailson sem kom Lokeren í 3:1 rétt fyrir leikhlé og staðan því orðin vænleg fyrir Lokeren. Hagur Lokeren vænkaðist svo enn frekar þegar einum liðsmanni Sint-Truiden var vikið af velli á 50. mínútu en manni undir tókst liðinu að jafna metin, 3:3, um miðjan síðari hálfleik. Stundarfjórðungi fyrir leikslok tryggði Tailson Lokeren sigurinn með sínu þriðja marki. Rúnar og Arnar léku vel í liði Lokeren. 
Indriði Sigurðsson lék allan leikinn fyrir Genk sem sigraði Beveren, 2:1.
