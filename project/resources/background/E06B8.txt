EINN af helstu djassleikurum Svía og einn af stórmeisturum djassklarinettsins, Putte Wickman, lést þann 14. febrúar sl. Hann varð 81 árs gamall.
Putte er einn af hinum fjórum stóru í sænskri djasssögu, ásamt Lars Gullin, Arne Domnerus og Bengt Hallberg, og hann var farinn að gutla á píanó unglingur er hann heyrði Benny Goodman og Artie Shaw fyrst. Hann skipti strax yfir á klarinett og árið 1944 var hann orðinn atvinnumaður í tónlist. Frá 1950 lék hann með eigin smásveitum og stórsveitum, en hin síðari ár hefur hann fyrst og fremst verið einleikari með hrynsveit og hefur þá Pétur Östlund gjarnan verið trommuleikari hans. Pétur hefur löngum verið ákafur aðdáandi Putte og ekki farið dult með þá skoðun sína að hann sé fremsti djassklarinettuleikari heims. Pétur hefur ýmislegt fyrir sér í því og Putte gefur ekkert eftir á þeim stórgóðu dúettskífum, sem hann hefur hljóðritað með frægasta djassklarinettuleikara eftirstríðsáranna, Buddy DeFranco. 
Putte var sjálflærður í tónlist, en þrátt fyrir það spilaði hann klassíska klarinettumúsík einsog að drekka vatn og árum saman hélt hann tónleika, ásamt vini sínum Svend Asmussen, í sænskum kirkjum, þarsem djass og klassísk voru á boðstólum. Tónn Putte var af ætt Goodmans og Shaw, tæknin óskeikul og sköpunarskrafturinn óþrjótandi og þaðsem stórkostlegast var - allt til síðasta dags. Í fyrra hljóðritaði hann geislaplötu með píanistanum Jan Lundgren, þarsem þeir hugleiddu söngdansa tengda Frank Sinatra, og fékk hún sex stjörnur í Poletiken og er það heldur sjaldgæft hjá hinum harða gagnrýnanda Boris Rabinowitsch. Þegar ég frétti lát Putte var ég að hlusta á frábæran tríódisk hans, We will always be together frá 2004, þarsem Jan Lundgren, Jesper Lundgaard og Alex Riel leika með honum. Pétur Öslund má finna á mörgum diskum Putte og hann kom með honum til Íslands í september 1998, er Putte lék á Jazzhátíð Reykjavíkur í Súlnasal með kvartetti sínum; auk þeirra Claes Crona á píanó og Hans Backenroth á bassa. Það voru ógleymanlegir tónleikar. 
Putte Wickman var glæsilegur á velli, sérdeilis orðheppinn og skemmtilegur viðkynningar og af honum er mikill sjónarsviptir sem djassklarinettið má illa við, því djassklarinettusnillinga má telja á fingrunum. Þrátt fyrir sjúkleika og háan aldur var Putte að skipuleggja nýja tónleikaferð er hann lést. Við Íslendingar erum svo lánsamir að tveir af hinum fjóru stóru í sænskri djasssögu hafa heimsótt Ísland. Putte og Bengt Hallberg er hingað kom á fyrstu Listahátíð í Reykjavík. Lars Gullin er löngu látinn en Arne Domnerus lifir enn og mikið væri gaman að heyra hann hér - hann er jafnaldri Putte. 
Vernharður Linnet
