BÆÐI Ingimundur Sigurpálsson, sem endurkjörinn var formaður Samtaka atvinnulífsins, og Halldór Ásgrímsson forsætisráðherra, gerðu í ræðum sínum á aðalfundi SA í gær að umtalsefni þær miklu framfarir sem orðið hefðu í efnahagsmálum á Íslandi á síðasta áratug eða svo, en forsætisráðherra tók þó fram að mikilvægt væri að huga að frekari erlendri fjárfestingu hér til að halda uppi hagvexti og sagði hann vera mikinn áhuga hjá erlendum aðilum fyrir frekari uppbyggingu stóriðju.
Ingimundur sagði góðan árangur í efnahagsmálum þennan áratug hafa haldist í hendur við markvissar endurbætur á umgjörð efnahagslífsins sem í grundvallaratriðum hefðu byggst á því að beina miðstýrðu hagkerfi í átt að markaðsbúskap. 
Atvinnulíf í úrvalsdeild
«Starfsskilyrði atvinnulífsins hafa batnað með auknu frelsi og lækkun skatta og nú er svo komið, að Ísland er í hópi efstu landa á samanburðarlistum yfir samkeppnishæfni. Það má því með sanni segja, að íslenskt atvinnulíf leiki um þessar mundir í úrvalsdeild,» sagði Ingimundur. 
Forsætisráðherra sagði að stjórnvöld, atvinnulíf og heimilin yrðu að taka höndum saman til að tryggja að Ísland væri samkeppnishæft í samfélagi þjóðanna. Hann sagðist í þessu sambandi leggja áherslu á mikilvægi þess að huga að frekari erlendri fjárfestingu hér á landi til að halda uppi hagvexti og skapa auknar útflutningstekjur. Mikinn hagvöxt að undanförnu mætti einkum rekja til mikilla stóriðjuframkvæmda en öllum spám bæri saman um að um leið og þessum framkvæmdum lyki myndi draga úr hagvexti. «Brýnt er að hagstjórnin taki mið af þessum horfum og komi í veg fyrir að þessar spár rætist, sagði Halldór. «Það er mikill áhugi erlendra aðila fyrir frekari uppbyggingu stóriðju í landinu. Þau mál eru til alvarlegrar skoðunar þar sem vitaskuld verður tekið fullt tillit til umhverfissjónarmiða. Þannig er hægt að tryggja áframhaldandi hagvöxt hér á landi á næstu árum.» 
Ingimundur fjallaði um verðlagsforsendur kjarasamninga og sagði að ekki yrði undan því vikist að nota vísitölu neysluverðs til viðmiðunar. Menn yrðu engu að síður að hafa í huga að þótt vísitalan hefði hækkað um 4,3% undanfarna 12 mánuði næmi hækkunin án húsnæðisliða einungis 1,1%. Þrjá fjórðu hluta verðbólgunnar mætti þannig rekja til hækkunar fasteignaverðs en aðeins einn fjórða til hækkunar á vöru og þjónustu. Vandséð væri að fasteignaeigendur upplifðu hækkun eigna sem skerðingu á kaupgetu sinni. 
«Hér er að sjálfsögðu hvorki staður né stund til þess að kveða upp úr um áhrif verðlagsþróunar á forsendur kjarasamninga [-]. Á hinn bóginn tel ég einsýnt, að við mat á verðlagsþróun og eðlilegum viðbrögðum hennar vegna þá verði ekki litið framhjá þeim sérstöku aðstæðum, sem að framan var lýst og ekki voru fyrirséðar við gerð kjarasamninga í marsmánuði á síðasta ári,» sagði formaður SA.
