ÞEIM SEM lögðu leið sína í Laugalækjarskóla nú um helgina gafst kostur á að hlýða á ævintýri H.C. Andersens. Voru það nemendur í 9. bekk U í skólanum sem vöktu í einn sólarhring, frá kl. 18 á föstudagi til sama tíma á laugardag, og lásu ævintýri Andersens upphátt til skiptis allan tímann, fimmtán mínútur í senn.
Að sögn Jórunnar Frímannsdóttur, móður eins nemanda í bekknum, var upplesturinn liður í fjáröflun bekkjarins því hann er á leið í námsferð til Hørsholm í Danmörku í júní nk. að heimsækja vinabekk sinn þar. Er hann þannig að endurgjalda heimsókn vinabekkjarins frá því í haust. Aðspurð segir Jórunn upplesturinn hafa gengið afar vel og að margir hafi lagt leið sína í skólann til að hlusta á lestur barnanna. 
Að sögn Jórunnar er mikil eftirvænting meðal krakkanna með Danmerkurferðina.
