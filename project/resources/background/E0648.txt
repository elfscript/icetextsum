Hér birtist 1. hluti af nýju keðjusögunni okkar um hana Stínu. Einsog vanalega fær sá sem skrifar næsta kafla sem birtist geisladiskahulstur og óvænt bókaverðlaun. 
Munið að kaflinn þarf að vera lengri en 3-4 setningar, og líka að ef ykkar kafli birtist ekki, þýðir ekkert að gefast upp, hann verður kannski valinn næst. 
1. hluti: Stína var oft látin sitja eftir. Hún vissi ekki alveg af hverju. Stundum missti hún bara eitthvað út úr sér og kennarinn sagði að hún væri að rífa kjaft. En hún meinti það ekkert illa. Oftast var hún bara að hugsa upphátt. 
Nú sat hún eina ferðina enn ein í kennslustofunni og teiknaði. Allir farnir heim nema hún, m.a.s. kennarinn var farinn. Sigurvin gangavörður átti að gæta þess að hún færi ekki heim fyrr en kl. 6. Sigurvin var mjög skemmtilegur og hefði hleypt henni heim ef hann hefði mátt. 
Sigurvin átti skrifstofu á ganginum og stundum fór hún að heimsækja hann þangað. Hún bankaði létt á hurðina. 
- Allabaddarí, heyrðist Sigurvin þá segja. 
- Fransí! svaraði Stína þá. Þetta var leynimálið þeirra, því Sigurvin hleypti sko ekki hverjum sem væri inn á skrifstofuna sína og Stína var sú eina sem fékk sopa af kaffinu hans. 
Fyrr um daginn hafði kennarinn hótað nokkrum ólátabelgjum að þeir þyrftu að sitja eftir, undir fránu auga Sigurvins gangavarðar, og þá hafði dottið út úr Stínu: 
- Meinarðu Sigurvins fangavarðar? 
Allir krakkarnir fóru að hlæja, en kennaranum fannst þetta alls ekki fyndið. 
- Kristín Ólafsdóttir! Þú situr eftir í dag og ég vil ekki sjá útteiknaða töflu í fyrramálið! 
Stína vandaði sig að teikna á blaðið. Hún hafði teiknað skólann sinn, og fyrir ofan hann sveif gömul lest. Þar var hún sjálf í röndóttum fangabúningi að stýra lestinni og Sigurvin sat aftur í í rauðu mjúku flauelssæti og drakk rjúkandi kaffi með bros á vör undir stóra gráa yfirvaraskegginu. 
Stína bætti stjörnum á himininn. Mörgum stjörnum. Það var svo flott. Svo litaði hún þær skærgular og skínandi. Hún lyfti blaðinu upp og dáðist að listaverkinu sínu. En þá skyndilega lyftust stjörnurnar upp af blaðinu og svifu skínandi um kennslustofuna. 
- Nú er ég fyrst orðin skrýtin, hvíslaði Stína, sem trúði ekki sínum eigin augum. Stjörnurnar svifu í átt að glugganum og hurfu út um hann. Stína elti þær og leit út um gluggann og enn trúði hún ekki því sem fyrir augu bar. Þarna stóð lestin í snjónum á skólalóðinni og Sigurvin var kominn um borð. 
- Allabaddarí! kallaði hann brosandi til Stínu. 
- Fransí! svaraði Stína, og um leið og hún sleppti orðinu, lyftist hún frá gólfinu og flaug út og inn í stjórnklefa lestarinnar. 
- Lestarstjóri, af stað! hrópaði Sigurvin. 
- Hvert skal halda? spurði Stína. 
- Til Fransí - nema hvað! svaraði Sigurvin.
