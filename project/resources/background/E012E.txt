Volkswagen ætlar að bjóða nýjar og spennandi útfærslur af Golf, þar á meðal opinn sportbíl, stallbak og jeppling. Jepplingurinn fær reyndar annað nafn og á að keppa beint við hinn mikla sölubíl, Toyota RAV4. Jafnframt verður Touran fjölnotabíllinn boðinn með fjórhjóladrifi. 
Golf-jepplingurinn fær heitið Beduin, sem er í samræmi við nafngiftahefð VW, þar sem stóri jeppinn kallast eftir afríska flökkuþjóðflokknum Touareg. Verið er að gera prófanir á bílnum víða um heim og hann kemur á markað á næsta ári. Hann verður með mun meiri veghæð en núverandi Golf og meira hjólhafi og verður fimm dyra. Vélarnar verða þær sömu og í venjulegum Golf. 
Opni sportbíllinn verður sýndur á bílasýningunni í Frankfurt í haust 
og þar verður um allt öðruvísi bíl að ræða en hefðbundna blæjuútfærslu af Golf. Þakið verður til að mynda ekki úr segli heldur með rafstýrðu stálþaki. Líklegt þykir að VW leggi niður Bora-nafnið og stallbakur Golf fái þess í stað heitið Jetta.
