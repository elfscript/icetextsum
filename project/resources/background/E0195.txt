HALLVEIG Rúnarsdóttir sópran, Eyjólfur Eyjólfsson tenór og Árni Heimir Ingólfsson píanóleikari koma fram á tónleikum í Tíbrá, tónleikaröð Salarins, annað kvöld kl. 20. Á efnisskrá verða gömul og ný íslensk sönglög eftir Pál Ísólfsson, Jón Leifs, Jórunni Viðar, Atla Heimi Sveinsson, Hjálmar H. Ragnarsson, Hildigunni Rúnarsdóttur, Tryggva Baldvinsson o.fl
Í kynningu tónleikahaldara segir að bæði verði sungnar vinsælar perlur og lög sem eiga skilið að heyrast mun oftar. Efnisskráin spannar hundrað ára þróun íslenska sönglagsins, og á henni er bæði að finna vel þekktar söngperlur og lög sem sjaldan eða aldrei hafa heyrst áður. Meðal þess sem Hallveig og Eyjólfur munu syngja eru lög eftir Sigfús Einarsson, Emil Thoroddsen, Jón Leifs og Pál Ísólfsson, en eftir þann síðastnefnda verða fluttir sex söngvar úr Ljóðaljóðunum. Þá mun Hallveig frumflytja lag Jórunnar Viðar við Únglínginn í skóginum, sem er framhald af vinsælu lagi hennar við sama ljóð eftir Halldór Laxness. Lagið var samið í New York árið 1946, en Jórunn hefur aldrei leyft flutning þess fyrr en nú. Þá munu Hallveig og Eyjólfur frumflytja þrjá dúetta eftir Hildigunni Rúnarsdóttur við Vísur fyrir vonda krakka eftir Davíð Þór Jónsson.
