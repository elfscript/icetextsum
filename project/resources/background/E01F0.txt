AXELSBÚÐ á Akranesi, eða verslun Axels Sveinbjörnssonar ehf., hefur verið fastur punktur í tilveru Skagamanna í 63 ár. Þar fæst flest sem þarf til viðhalds báta og húsa, skjólfatnaður, veiðivörur, sælgæti og ótalmargt fleira. Nú hefur verið ákveðið að leggja verslunina niður í sumar. Axel Gústafsson kaupmaður tók við af afa sínum og stofnanda verslunarinnar og hefur staðið vaktina í 30 ár. 
Meðal viðskiptavina í Axelsbúð í gær voru þeir Pétur Lárusson, sjómaður á grásleppubátnum Keili AK 4, og Guðjón Pétursson sem gerir út trilluna Pétur AK 92 og stundar handfæraveiðar. 
Þeir tylltu sér á afgreiðsluborðið með ískalda kók úr snjáðum goskælinum og spjölluðu um aflabrögð og gæftir, eins og tilheyrir í þessari verslun sem er sambland af félagsmiðstöð og þjónustufyrirtæki. En hvernig líst þeim á að Axelsbúð verður lokað? 
«Það er slæmt,» sagði Pétur. «Hluti af lífi manns er að hverfa.» 
Guðjón tók í sama streng og taldi mjög slæmt að Axel skyldi þurfa að loka búðinni. Þeir voru sammála um að það væri ekki sama stemning í stóru búðunum og þessari þar sem fortíðin mettar andrúmsloftið. /11
