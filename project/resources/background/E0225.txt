Magnúsína Guðbjörg (Nancy) Magnúsdóttir fæddist í Vestmannaeyjum hinn 14. apríl 1920 og hefði orðið 85 ára í dag. Hún lést 11. mars síðastliðinn. Foreldrar hennar voru Ingibjörg Jónsdóttir húsmóðir og Magnús Jónsson skipasmiður. Alsystir Nancyar var Ingibjörg Jóna, f. 1916, d. 1939.
Hálfsystur voru þær Friðbjörg Guðmundsdóttir, látin, Sigurbjörg, látin. Eftirlifandi er Þóra Egilsína, búsett í Bandaríkjunum. 
Magnúsína Guðbjörg giftist Engilbert Þorbjörnssyni frá Vestmannaeyjum. Bjuggu þau þar mestallan sinn búskap, en fluttu upp á land í Vestmannaeyjagosinu. Eftir það settu þau saman bú í Þorlákshöfn og áttu þar heima lengst af. 
Kjördóttir Magnúsínu og Engilberts er Helga, gift Valtý Einarssyni, dóttursonur Magnúsínu og Engilberts, Magnús Lárusson, ólst upp hjá afa sínum og ömmu. Barnabörnin urðu þrjú. 
Útför Magnúsínu var gerð frá Þorlákshafnarkirkju 19. mars. 
Frænka mín Magnúsína Guðbjörg öðru nafni Nancy hefði orðið áttatíu og fimm ára í dag.
Nancy kvaddi þetta líf hinn 11. mars sl. af sömu hógværðinni og hún lifði því. Á kveðjustund er mér efst í huga þakklæti og hlýja fyrir þau gæði sem mér voru sýnd ungum dreng. 
Ég ólst upp um tíma með frænku minni að Stapa í Vestmannaeyjum. Síðar er Nancy giftist Engilbert auðgaði það enn líf lítils drengs sem naut þess að fá karlmann í fjölskylduna og fór með hann í lundaveiði og ýmsar ferðir sem of langt er upp að telja hér. Þau hjón byggðu sér hús í Eyjum. 
Var byggingin á lokastigi þegar gosið byrjaði og allt þeirra starf varð hrauninu að bráð. Eftir það fluttu þau upp á land og byrjuðu upp á nýtt. 
Þau voru góð heim að sækja og var heimili þeirra annálað fyrir myndarskap og snyrtimennsku í hvívetna. 
Ég þakka frænku minni góða samfylgd og við öll í fjölskyldunni biðjum henni blessunar á nýjum vegum. Megi ljósið skína á móti henni. 
Þó að kali heitur hver,
hylji dali jökull ber, 
steinar tali og allt hvað er, 
aldrei skal ég gleyma þér. 
(Skáld-Rósa.) 
Arnar S. Andersen.
