Eftir Björn Jóhann Björnsson bjb@mbl.is SÉRFRÆÐINGUR á sviði sjálfbærrar þróunar í ferðaþjónustu, Eugenio Yunis, segir í samtali við Morgunblaðið að Íslendingar geti verið í fararbroddi á þessum vettvangi ef rétt er á málum haldið, bæði af hálfu stjórnvalda og fyrirtækja og einstaklinga í ferðaþjónustu. Yunis er aðalfyrirlesari á ráðstefnu sem fer fram á Grand hótel í dag um umhverfisvottun í ferðaþjónustu. Ferðamálaráð og samgönguráðuneytið standa að ráðstefnunni ásamt fleiri aðilum tengdum ferðaþjónustunni.
Eugenio Yunis er Chilebúi en hefur undanfarin ár starfað hjá Alþjóðaferðamálaráðinu í Madríd, WTO. Síðustu 20 ár hefur hann fengist við þróun og stjórnun ferðamála á alþjóðagrundvelli út frá sjónarhóli opinberra aðila. Af ýmsum störfum má nefna að hann er fulltrúi WTO gagnvart Sameinuðu þjóðunum hvað varðar sjálfbæra þróun og bar t.d. ábyrgð á undirbúningi alþjóðaárs vistvænnar ferðamennsku árið 2002. Þá stýrir Yunis samskiptum WTO við aðildarríki samtakanna vegna sjálfbærrar þróunar, vistvænnar ferðamennsku og uppbyggingar vanþróaðra ríkja í ferðaþjónustu. 
Yunis segist hafa nokkur skilaboð fram að færa í Íslandsferð sinni. Í fyrsta lagi leggi hann ríka áherslu á að ferðaþjónusta verði viðurkennd sem sjálfbær atvinnugrein og litið verði á hana út frá sjónarhóli umhverfisverndar, félagslegra þátta, efnahagsmála og menningar. Sé þetta ekki gert nái ferðaþjónustan ekki að blómstra til langs tíma. 
Yunis segir að svo virðist sem Íslendingar hafi áttað sig á þessu, miðað við fund sem hann átti í gær í samgönguráðuneytinu með embættismönnum og forsvarsmönnum íslenskrar ferðaþjónustu. Þar hafi hann m.a. verið upplýstur um þingsályktunartillögu fyrir Alþingi um áætlun í ferðamálum til ársins 2015, þar sem fram komi m.a. að Ísland stefni að því að ná forystu í umhverfisvænni ferðaþjónustu. Þetta sé góðs viti, sem og að staðið sé fyrir stórri ráðstefnu um þessi mál. 
«Það er ykkar lán hvað búa hér fáir á stórri eyju, fjöldi ferðamanna er ekki svo mikill og þess vegna er mun auðveldara að hafa stjórn á þróun ferðaþjónustunnar. Hægt er að beina henni inn á ákveðna markaði og þið hafið öll tækifæri til að þróa hér öfluga sjálfbæra ferðaþjónustu. Þið getið miðlað áfram af ykkar reynslu og verið í fararbroddi,» segir Yunis. 
Stjórnvöld skapi umgjörðina
Hann segist í öðru lagi leggja áherslu á hlutverk og mikilvægi stjórnvalda í því að skapa rétta umgjörð fyrir umhverfisvæna þjónustu. Einkaaðilar skipti þar vissulega máli en stjórnvöld geti ekki verið stikkfrí. Skapa þurfi aðstæðurnar og um leið rétta löggjöf. Margs konar verkfæri þurfi að vera við höndina til að koma á sjálfbærri ferðaþjónustu. Ekki sé hægt að komast langt á eldmóðinum einum saman. 
Hugtakið sjálfbær ferðaþjónusta á sér ekki langa sögu í raun. Yunis bendir á að á sjöunda og áttunda áratug síðustu aldar hafi fyrst verið orðið vart við áhyggjur fólks af umhverfinu og umgengni mannsins við það. Með umhverfisráðstefnu Sameinuðu þjóðanna í Rio de Janeiro árið 1992 hafi tekist að skilgreina þetta hugtak betur og loks árið 1995 hafi Staðardagskrá 21 verið komið á um sjálfbæra ferðaþjónustu. Ekki sé lengur litið á ferðaþjónustu sem einangrað fyrirbæri heldur sé farið að fjalla um hana í víðara samhengi. 
Spurður um áhrif stórra framkvæmda á viðkvæmum svæðum á borð við Kárahnjúkavirkjun á ferðaþjónustu segist Yunis ekki hafa kynnt sér þá framkvæmd ítarlega. Almennt verði að taka mið af áhrifum virkjana eða námugerðar á nánasta umhverfi, ferðaþjónustu þar á meðal. Allar athafnir mannanna orki tvímælis og nefnir Yunis þar dæmi um áform í Evrópu um að virkja vindorku í stað olíu eða gass. Þá hafi komið fram mótmæli vegna sjónrænnar mengunar af vindmyllum. «Ef viðbrögðin eru alltaf í þessa veru getum við alveg eins setið kyrr og ekki aðhafst neitt. Við þurfum bara að reyna að lágmarka áhrif okkar athafna á umhverfið og taka tillit til þess,» segir Eugenio Yunis.
