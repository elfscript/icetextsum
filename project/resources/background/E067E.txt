Eftir Guðna Einarsson gudni@mbl.is JÖKLARNIR halda almennt áfram að hopa og ef svo fer sem horfir verða þeir flestir horfnir eftir tvær aldir, að sögn Odds Sigurðssonar, jarðfræðings hjá Orkustofnun.
Niðurstöður jöklamælinga frá liðnu hausti hafa verið að berast til Orkustofnunar. Það snjóaði strax í ágúst 2005 við suma jökulsporða sem kom í veg fyrir mælingar á þeim, en þær mælingar sem hafa borist sýna allar rýrnun jökla með einni undantekningu. Jöklar hopuðu ört 2004 og taldi Oddur að í fyrra hafi aðeins dregið úr hopi jöklanna, en það sé vart merkjanlegur munur milli ára. 
Gígjökull að slitna í sundur
Reykjarfjarðarjökull, sem gengur fram úr Drangajökli niður í Reykjarfjörð á Ströndum, var sá eini sem gekk fram í fyrra. Reykjarfjarðarjökull er svonefndur framhlaupsjökull, en þeir ganga fram og hopa að mestu óháð loftslagi. Þeir hlaupa skyndilega á nokkurra áratuga fresti og hopa svo stöðugt fram að næsta hlaupi. 
Miklar breytingar hafa orðið á Gígjökli, sem blasir við á leiðinni inn í Þórsmörk. Hann skríður niður úr gígnum á Eyjafjallajökli og hefur náð niður í jökullón við veginn. Nú er Gígjökull nánast dottinn í sundur neðan við miðja hlíð. «Það kemur eiginlega enginn ís ofanfrá lengur þannig að hann bráðnar nú eins hratt og hann getur,» sagði Oddur. Gígjökull var ekki mældur 2004 en mæling 2005 sýndi að hann hafði hopað um 357 metra frá haustinu 2003. Oddur telur líklegt að Gígjökull hopi upp úr lóninu og hverfi af láglendi innan fárra ára. Svipuð atburðarás er að verða í jökli sem skríður norður úr Eiríksjökli. Hann er líka að detta í sundur. 
Gróðurhúsaáhrif hraða hopi
Á Íslandi er nú eitt mesta hlýskeið á sögulegum tíma og sagði Oddur almennt talið að hlýnun haldi áfram alla þessa öld og lengur, m.a. vegna svonefndra gróðurhúsaáhrifa. Þau bætast ofan á náttúrulegu hitasveifluna og valda hlýrra loftslagi en ella hefði orðið. «Út frá þessari spá, að það haldi áfram að hlýna alla þessa öld og þá næstu líka, hafa menn reiknað út að það taki um tvær aldir fyrir jöklana að hverfa í stórum dráttum. Það verða áfram jöklar á Bárðarbungu, Öræfajökli og jafnvel smájökull á Snæfellsjökli og öðrum háum fjöllum, en það verður ekki svipur hjá sjón,» sagði Oddur. 
Grein Odds um jöklabreytingar á árunum 1930-60, 1960-90 og 2003-04 er í nýjasta hefti Jökuls, tímarits Jöklarannsóknafélags Íslands. Þar er gerð grein fyrir afkomu jökla víða um land í áranna rás. Þar kemur og fram að hitafar virðist hafa úrslitaáhrif á stærð og viðgang íslensku jöklanna. Þeir veðurþættir sem taldir eru hafa mest áhrif á jöklana eru lofthiti að sumri og úrkoma að vetri, lofthiti í vetrarbyrjun og undir vetrarlok hefur einnig mikil áhrif. Jöklamælingar undanfarin ár sýna að sumarafkoman, sem ræðst mest af hitanum, sveiflast meira en vetrarafkoman, en hún er helst háð úrkomunni.
