Eftir Örlyg Sigurjónsson orsi@mbl.is Risasamningur um raforkusölu fyrir 80 milljarða króna vegna stækkunar Norðuráls á Grundartanga var undirritaður í gær í höfuðstöðvum Orkuveitu Reykjavíkur. Að samningnum standa OR og Hitaveita Suðurnesja auk raforkukaupandans Norðuráls sem bandaríska álfyrirtækið Century Aluminium Company keypti nýverið af Kenneth Peterson. 
Gerir Norðuráli kleift að auka framleiðslu í 260 þúsund tonn
Samningurinn sem undirritaður var í gær er fjórði og síðasta áfanginn að stækkun Norðuráls. Samið var um kaup á viðbótarorku upp á 87 MW af Hitaveitu Suðurnesja og OR sem gerir Norðuráli kleift að auka framleiðslu sína í 260 þúsund tonn árlega. Framleiðslan nemur nú 90 þúsund tonnum árlega en í maí 2004 var byrjað að stækka verksmiðjuna upp í 212 þúsund tonn, sem hún á að verða um mitt næsta ár. Síðan er gert ráð fyrir enn frekari stækkun í 220 þúsund tonn árið 2007. 
Verðmæti aukningar á útflutningi frá Íslandi vegna stækkunar Norðuráls í 260 þúsund tonn nemur um 20 milljörðum króna árlega. Raforkusölusamningarnir eru til 20 ára svo að væntanlegar útflutningstekjur vegna samninganna eru um 400 milljarðar. Þar af verða greiðslur vegna raforkusölu frá orkufyrirtækjunum um 80 milljarðar. 
Verksmiðjan afar mikilvæg fyrir okkur
Forstjóri Century Aluminium Company, Craig A. Davis, heimsótti Norðurál í gær og virti fyrir sér framkvæmdir við stækkun verksmiðjunnar. Er þetta í fyrsta sinn sem hann kemur hingað til lands að skoða verksmiðjuna. Framkvæmdir ganga samkvæmt áætlun og vinna nú um 300 manns á Grundartanga. Nú er unnið að því að reisa tvo kerskála ásamt hreinsivirkjunum og ennfremur er unnið að stækkun skautsmiðju, viðhalds- og starfsmannaaðstöðu. 
Davis var mjög hrifinn af gangi mála að lokinni skoðunarferð um svæðið. Þegar hann leit yfir nýja kerskálann í norðvestan stinningskalda ofan af toppi nýbyggingar við skálann sagði hann við Morgunblaðið: «Þessi verksmiðja er afar mikilvæg fyrir okkur. Hér fer fram starfsemi á heimsmælikvarða þótt hún sé lítil. En nú ætlum við að breyta henni í stærri starfsemi á heimsvísu.» 
Talsmenn Norðuráls eru líka ánægðir með nýja móðurfyrirtækið, sem vel að merkja tók við verksmiðjunni í apríl 2004, en Ragnar Guðmundsson framkvæmdastjóri hjá Norðuráli lét þess getið við Morgunblaðið í gær að Century hefði reynst Norðuráli öflugt móðurfyrirtæki. Þannig hefði það þrefaldað eigið fé Norðuráls frá yfirtökunni. 
Stækkun Norðuráls fylgja umfangsmiklir þungaflutningar því 244 ker verða sett í nýju kerskálana og vegur hvert ker fullbúið um 110 tonn. Þá eru 9 spennar á leiðinni til landsins, nærri 1.500 tonn að þyngd samanlagt. 
Tekjur OR á ári allt að einn milljarður kr.
Guðmundur Þóroddsson forstjóri OR sagði samninginn hafa mikla þýðingu fyrir OR, ekki síst fyrir þær sakir að hann færði fyrirtækinu miklar tekjur. «Þessi stækkun sem undirrituð var í dag slagar hátt í einn milljarð króna á ári í tekjur fyrir okkur. Það skiptir verulegu máli ásamt almennum efnahagsáhrifum með því að halda uppi háu atvinnustigi. Þetta gerir okkur líka kleift að bjóða betri kjör á almenna markaðnum þannig að þetta kemur öllum til góða.» 
Ellert A. Eiríksson stjórnarformaður HS var gagnorður í umsögn sinni um samninginn, sagðist feginn að hann væri í höfn og undirstrikaði þjóðhagslega hagkvæmni verkefnisins. 
Framkvæmdir við gufuaflsvirkjun Hitaveitu Suðurnesja skammt frá Reykjanesvita ganga samkvæmt áætlun og þá eru framkvæmdir við Hellisheiðarvirkjun komnar á fulla ferð. Þar vinna um 150 manns og mun fjölga í 350 í sumar.
