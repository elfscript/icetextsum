* RÚNAR Kristinsson , Arnar Grétarsson og Arnar Þór Viðarsson léku allan leikinn með Lokeren sem vann góðan útisigur á Beveren , 2:0, í belgísku 1. deildinni í knattspyrnu á laugardagskvöldið. Lokeren gerði út um leikinn í fyrri hálfleik með mörkum frá Brasilíumönnunum Carlos og Tailson , sem voru í aðalhlutverkum hjá liðinu.
* INDRIÐI Sigurðsson lék allan leikinn með Genk sem vann Gent á útivelli, 1:0. Það var súrt bragð af sigrinum fyrir Genk því liðið missti Thomas Chatelle ökklabrotinn af velli. 
* JÓHANNES Harðarson lék allan leikinn á miðjunni hjá nýliðum Start sem gerðu 1:1 jafntefli gegn Lyn á útivelli í norsku úrvalsdeildinni í knattspyrnu í gær. Start hefur komið á óvart og með sjö stig eftir þrjár umferðir. Stefán Gíslason lék allan leikinn á miðjunni hjá Lyn sem hefur aðeins tvö stig. 
* ÁRNI Gautur Arason stóð fyrir sínu á milli stanganna hjá Vålerenga sem vann Molde á útivelli, 3:1. 
* HANNES Þ. Sigurðsson var í byrjunarliði Viking sem lagði Lilleström , 3:1. Hannes fékk að líta gula spjaldið og var skipt útaf á 59. mínútu fyrir ungverska landsliðsmanninn Peter Kovac . Egil Østenstad var hetjan í liði Viking en hann skoraði tvö mörk á síðustu átta mínútum leiksins. 
* HARALDUR Freyr Guðmundsson lék allan leikinn í vörn nýliða Aalesund sem töpuðu fyrir Ham-Kam á útivelli, 2:1. Þetta var fyrsti tapleikur Haraldar og félaga. 
* VEIGAR Páll Gunnarsson skoraði sitt þriðja mark í jafnmörgum leikjum fyrir Stabæk í norsku 1. deildinni í knattspyrnu í gær þegar liðið sigraði Follo , 4:2, á útvelli. Stabæk hefur sjö stig eins og Mandalskameretene þegar þremur umferðum er lokið og er Veigar Páll annar markahæsti leikmaður deildarinnar með 3 mörk en félagi hans í liði Stabæk , Daniel Nannskog , hefur skorað 5. 
* DAGUR Sigurðsson skoraði 2 mörk fyrir Bregenz í gær þegar lið hans vann Linz , 29:23, í úrslitakeppninni um austurríska meistaratitilinn í handknattleik. Liðin voru jöfn að stigum fyrir leikinn og Bregenz styrkti stöðu sína því verulega en liðið er í baráttu við Krems, Fivers og Linz um tvö efstu sætin. 
* JÓN Þorbjörn Jóhannsson skoraði eitt mark fyrir Skjern en Ragnar Óskarsson komst ekki á blað þegar liðið sigraði Kolding , 34:31, í dönsku úrvalsdeildinni í handknattleik í gær. 
* GÍSLI Kristjánsson skoraði 4 mörk fyrir Fredericia sem sigraði Bjerringbro , 35:25.
