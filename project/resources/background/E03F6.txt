FORSTJÓRI Toyota hefur hvatt japanska bílaframleiðendur til að slaka aðeins á markaðssókninni í Bandaríkjunum. Kveðst hann hafa áhyggjur af erfiðleikum bandarískra bílaframleiðenda og óttast, að þeir geti kallað á einhverjar pólitískar mótaðgerðir af hálfu bandarískra stjórnvalda.
Japanskir bílaframleiðendur eru nú með þriðjung bílasölunnar í Bandaríkjunum en í síðustu viku var upplýst, að General Motors hefði tapað 1,1 milljarði dollara, nærri 70 milljörðum ísl. kr., á fyrsta ársfjórðungi og hagnaður Ford-bílaverksmiðjanna minnkað. Annað er uppi á teningnum hjá japönsku bílaframleiðendunum því að hagnaður Nissan hefur aldrei verið meiri og hagnaður Honda jókst um 27%. 
«Við verðum að gefa bandarískum bílaframleiðendum næði til að kasta mæðinni,» sagði Hiroshi Okuda, forstjóri Toyota, en hann kvaðst einkum hafa áhyggjur af stöðunni hjá General Motors, stærsta bílaframleiðanda í heimi. «Þótt ekki komi beinlínis til viðskiptastríðs má samt búast við einhverjum aðgerðum enda er bílaframleiðslan eitt af megintáknum bandarísks iðnaðar,» sagði Okuda og lagði til, að annaðhvort tækju japönsku bílaverksmiðjurnar upp tæknilegt samstarf við þær bandarísku eða hækkuðu verð á japönskum bílum á Bandaríkjamarkaði. Talsmaður Toyota dró þó strax í land með, að til greina kæmi að lækka verðið. 
Úrelt og oft púkaleg hönnun
Á áttunda áratug síðustu aldar var mikil spenna milli Japana og Bandaríkjamanna, sem sökuðu þá fyrrnefndu um að reyna að auka markaðshlutdeildina með óeðlilega lágu verði. Við því brugðust Japanir með því að hefja bílaframleiðslu í Bandaríkjunum og benda nú á, að mikill hluti bílanna sé í raun bandarísk framleiðsla. 
Miklar vinsældir japönsku bílanna hafa hins vegar höggvið æ stærri skörð í sölu bandarísku bílaverksmiðjanna og á síðasta ári náði Toyota þriðja sætinu á markaðnum af DaimlerChrysler. Markaðssérfræðingar segja eina helstu skýringuna vera úrelta og oft púkalega hönnun bandarísku bílanna.
