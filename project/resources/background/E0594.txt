Röraeiningar í fallgöng Kárahnjúkavirkjunar eru nú fluttar ein af annarri frá skipshlið á Reyðarfirði inn í Fljótsdal þar sem starfsmenn Slippstöðvarinnar á Akureyri taka við þeim og byrja að koma þeim fyrir í júní. Skip kom með fyrstu stykkin til landsins 18. apríl og annað skip kom í vikunni. Slippstöðin keypti gríðaröflugan krana vegna þessa verkefnis. Unnt er að lyfta með honum allt að 200 tonnum en til samanburðar má geta þess að stærsti kraninn, sem fyrir var á Norður- og Austurlandi, gat lyft um 60 tonnum. Þetta er því eitt öflugasta tæki sinnar tegundar á landinu og á eftir að nýtast Slippstöðvarmönnum í framtíðinni í öðrum verkefnum af stærri gerðinni.
Tvenn samsíða fallgöng eru í Valþjófsstaðarfjalli í Fljótsdal, þau lengstu sinnar tegundar í veröldinni. Hvor um sig eru 420 metrar og niður um þau kemur til með að falla vatn úr Hálslóni áleiðis að túrbínum virkjunarinnar. Slippstöðin á Akureyri samdi við þýska fyrirtækið DSD Stahlbau GmbH um að fóðra fallgöngin með stáli. Stálfóðringin er framleidd hjá DSD Stahlbau, alls 4.400 tonn, og kemur til landsins í 9 metra löngum einingum. Hver eining vegur um 45 tonn. 
Verkið hefst með því að rörbeygjum verður komið fyrir neðst og ofan á þær koma svo einingarnar ein af annarri. Þær síga niður í krana og verða soðnar saman með svokölluðum hálfróbótum sem Slippstöðin keypti sérstaklega vegna verksins. Síðan verður steypt í kring. Áætlaður verktími er 18 mánuðir. 
Auk undirbúnings við fallgöngin vinna starfsmenn Slippstöðvarinnar að uppsetningu á túrbínum Kárahnjúkavirkjunar í samstarfi við erlend fyrirtæki.
