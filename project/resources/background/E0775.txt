Eftir Kristján G. Arngrímsson kga@mbl.is BENEDIKT XVI páfi, sem lýst hefur stuðningi við friðsamleg mótmæli gegn skopmyndunum af Múhameð spámanni, sagði í gær að nauðsynlegt sé að bera virðingu fyrir trúartáknum, en ofbeldi sé aldrei réttlætanleg viðbrögð við móðgunum.
«Það ber brýna nauðsyn til að bera virðingu fyrir trúarbrögðum og trúartáknum, og að trúuðum sé ekki ögrað með þeim hætti sem verður þeim þrándur í götu og særir trúartilfinningar þeirra,» sagði páfi er hann tók á móti nýskipuðum sendiherra Marokkó í Vatíkaninu. 
Páfi sagði ennfremur að ástæða væri til að harma gjörðir þeirra sem hafi hvatt til ofbeldisverka og þannig vitandi vits notfært sér viðbrögð fólks, sem hafi þótt trúartilfinningum sínum misboðið. 
Íranar hvetja til að mótmælum linni
Utanríkisráðherra Írans, Manouchehr Mottaki, hvatti til þess í gær að lát yrði á mótmælum og ofbeldisverkum vegna birtingar skopmyndanna. Hann bætti því við að tjáningarfrelsi yrði að nota með aðgát og virðingu fyrir gildum og trú annarra. 
Mottaki kvaðst hafa rætt við utanríkisráðherra ESB-landanna og embættismenn í ýmsum múslímaríkjum í því augnamiði að lægja öldurnar. 
Mottaki sagði gæta hræsni í viðbrögðum evrópskra stjórnvalda við meintum brotum á tjáningarfrelsi, og nefndi sem dæmi, að þeir, sem neiti því að helför nasista gegn gyðingum hafi farið fram, séu hnepptir í fangelsi fyrir að tjá skoðanir sínar. 
Mótmælaaðgerðir gegn birtingu skopmyndanna fóru enn fram í gær, þar á meðal í Afganistan og í Indónesíu. Um helgina urðu mannskæðustu átökin til þessa vegna málsins þegar þúsundir múslíma í bænum Maiduguri í norðurhluta Nígeríu réðust á kristna menn og brenndu kirkjur. Að minnsta kosti 15 féllu í átökunum. 
Al-Qaeda notfæri sér ástandið
Per Stig Möller, utanríkisráðherra Danmerkur, sagði í gær, að í mörgum arabalöndum væri farið að draga úr mótmælaaðgerðum, þótt þau hafi færst í aukana í Pakistan og Tyrklandi. Það séu öfgasinnar sem vilji kynda undir mótmælunum. «Á því leikur enginn vafi að allir öfgamenn munu misnota ástandið. Al-Qaeda mun einnig nota tækifærið og kynda undir eldunum,» sagði Möller.
