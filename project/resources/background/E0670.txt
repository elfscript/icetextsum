Fæstir tengja Rúanda líklega við frið. Þar fer hins vegar í dag fram friðarmaraþon - hið fyrsta sinnar tegundar í landinu. Á bak við hlaupið stendur Evrópusamband Soroptimista. Sigríður Víðis Jónsdóttir ræddi við forsvarskonu hlaupsins og hitti hóp Íslendinga sem ferðaðist alla leið til Rúanda til að taka þátt.
Hvers vegna maraþon og af hverju Rúanda?
«Íþróttir fanga auðveldlega athygli fólks. Þær eru öflugt sameiningartákn og brúa bilið á milli ólíkra kynslóða, stétta og þjóða. Íþróttirnar var kjörið að nota til að vekja athygli á mikilvægi friðar,» segir Bettina Scholl-Sabbatini frá Lúxemborg. Hún er varaforseti Evrópusambands Soroptimista og átti hugmyndina að maraþoninu. 
«Að halda maraþon í Rúanda er leið Soroptimista til að efla jákvæða ímynd ríkis sem verið er að reyna að endurreisa. Það er hluti af verkefni okkar Konur vinna að friði. Eftir þjóðarmorðin hræðilegu árið 1994 er Rúanda eitt af þeim löndum þar sem tákn friðar hefur sérstaka þýðingu. 
Alþjóðasamfélagið horfði þögult á morð Hútúa á Tútsum fyrir ellefu árum - Sameinuðu þjóðirnar, Evrópuríkin, Bandaríkin, allir. Mér fannst kjörið að skipuleggja eitthvað jákvætt á borð við friðarmaraþonið í landi þar sem klúbbar Soroptimista væru starfandi og á stað sem hafði verið jafnafskiptur.» 
Árlegur viðburður
Bettina segir maraþonið hafa fengið töluverða fjölmiðlaumfjöllun. Verndari þess er forseti Rúanda, Paul Kagame. Yfir eitt þúsund heimamenn taka þátt og til landsins er kominn fjöldi hlaupara og stuðningsmanna frá ýmsum löndum. 
«Ríkisstjórnin hefur sýnt uppátækinu mikinn velvilja og safnað margvíslegum styrkjum svo þetta verði allt sem veglegast. Við leikvanginn verða tónlistarmenn, dansarar og fleira. Stjórnin hyggst gera hlaupið að árlegum viðburði. Hún vonar að það sameini heimamenn og dragi ferðamenn til landsins. Í maraþoninu hlaupa Hútúar og Tútsar hlið við hlið - og það sem Rúandabúar. Erlendir hlauparar koma til landsins og sjá þar með að Rúanda hefur upp á margt að bjóða. Ríkisstjórnin, sem og við Soroptimistar, vonar að í framtíðinni verði Rúanda þekkt fyrir friðarmaraþonið.» 
Óhætt að vera í Rúanda
«Rúanda er líklega ekki sá staður sem mönnum dettur fyrst í hug þegar þeir hugsa um maraþon,» viðurkennir Hafdís Karlsdóttir, fráfarandi forseti Landssambands Soroptimista á Íslandi. Hún er komin til Kigali með íslenskar fánaveifur til að styðja sitt fólk. Frá þjóðarleikvanginum í Rúanda verður hlaupið fullt maraþon, hálft maraþon og 5 kílómetra skemmtiskokk. Hafdís fer fyrir hópi 17 Íslendinga. 3 ætla fullt maraþon, 5 hálft og nokkrir skemmtiskokk. 
«Í hugum fólks er Rúanda hættulegt land. Ég vona að friðarmaraþonið veki athygli á því að líf heldur áfram eftir stríð. Heimamenn í Rúanda eru í dag að vinna sig upp úr því sem gerðist. Við munum öll eftir fjöldamorðunum - en það eru ellefu ár síðan. Við viljum sýna fólki að hingað sé óhætt að koma. Okkur langar að reyna að breyta því að menn hugsi um Rúanda og ófrið í sömu andrá. Við viljum sýna Rúandabúum að umheimurinn fylgist með þeim, að þeir séu ekki gleymdir og að við vitum af þeim og þeirra fallega stað. Rúanda er fagurgrænt og gróið land, alveg einstakt. 
Ég held ég tali fyrir hönd allra í íslenska hópnum þegar ég segi að mikið af fólkinu í kringum okkur hafi verið hálfmiður sín yfir áfangastaðnum. Það tekur tíma fyrir menn að breyta hugmyndum sínum um staði þar sem áður voru hörmungar. 
Við Soroptimistar viljum reyna að koma af stað ákveðnu ferli hér í Rúanda. Við viljum hjálpa heimamönnum að horfa fram á við, trúa á framtíðina og að góðir hlutir geti gerst. Hinn margumtalaði hagvöxtur á Íslandi er dæmi um nokkuð sem fær okkur Íslendinga til að gera margvíslega hluti. Við erum alltaf að tala um þennan blessaða hagvöxt, trúum á hann og erum ægilega bjartsýn. Bjartsýnin verður til þess að við framkvæmum ýmislegt sem við hefðum að öðrum kosti ekki gert.» 
Söfnunarbaukur í fimmtugsafmæli
Hafdís varð fimmtug í september síðastliðinn. Hún frábað sér hefðbundnar afmælisgjafir en bauð gestum þess í stað að setja fé í söfnunarbauk. Nærri 150.000 krónur söfnuðust og lagði Hafdís þær fram til friðarmaraþonsins. Hún ákvað að senda Bryndísi Ernstsdóttur sem sinn fulltrúa í hlaupið. Rannveig Oddsdóttir fer fyrir hönd íslenskra Soroptimista. 
«Afmælisdagurinn minn, 21. september, er alþjóðlegur friðardagur og mér fannst vel við hæfi að tengja afmælið verkefni sem þessu. Ég vissi að með því myndi ég vekja athygli á Rúanda og á friði, þó ekki væri nema á meðal vina og vandamanna. Það vita allir sem ég þekki að ég er hérna núna. Menn spyrja hvað í ósköpunum við séum að vilja til Rúanda. Umræðan sem slík er góð. Hún gerir hlutina kunnuglega og það er á endanum kunnugleikinn sem verður til þess að mönnum stendur ekki á sama um ástandið á viðkomandi stað.» 
Hvað eru Soroptimistar?
Soroptimist International eru alþjóðleg samtök kvenna. Þau sameina konur úr mismunandi starfsgreinum til að vinna að góðvild, skilningi og friði meðal þjóða. Félagar eru um 92.000 í 3.200 klúbbum í 124 löndum. Á Íslandi eru 465 konur Soroptimistar.
Gaman að leggja góðum málstað lið
Bryndís Ernstsdóttir, Rannveig Oddsdóttir og Helga Björk Ólafsdóttir hlaupa fullt maraþon í Kigali. Þær viðurkenna að það sé óneitanlega sérstakt að vera komnar til Rúanda með hlaupaskóna. Hins vegar sé gaman að geta lagt góðum málstað lið. 
«Engin okkar hafði áður komið til Rúanda. Vinir og ættingjar voru satt best að segja dálítið skelkaðir fyrst þegar þeir heyrðu um áformin,» segja þær stöllur. «Flestir tengja Rúanda enn við ófrið og halda að hingað sé beinlínis hættulegt að koma. Við vissum sjálfar lítið um landið.» 
Helga Björk og Bryndís sáu báðar kvikmyndina Hótel Rúanda áður en þær lögðu af stað. «Kannski urðum við dálítið hræddar eftir á,» viðurkennir Helga. Það er auðvelt að halda að staðan sé enn eins og í myndinni. Í Rúanda í dag ríkir hins vegar friður og þar er lítið mál að ferðast um. 
Konurnar hafa allar farið maraþon áður og eru vanar ýmsum aðstæðum á hlaupum sínum. Bryndís og Helga Björk hafa til dæmis báðar hlaupið Laugaveginn, 55 kílómetra leið á milli Landmannalauga og Þórsmerkur. Bryndís á reyndar íslenska kvennametið - 5 klst. og 31 mínútu. Þær stöllur segja aðstæður til maraþonhlaups skipta miklu máli. 
Hvernig eru þær í Rúanda? 
«Það er í sannleika sagt margt sem mælir gegn maraþoni hér í höfuðborginni,» segir Rannveig sposk og allar hlæja. Kigali er hæðótt borg og hitinn getur orðið töluverður. «Sem betur fer er samt gola hérna,» segir Bryndís og hinar kinka kolli. Þrátt fyrir hæðir og hita telja þær Rúanda kjörinn stað fyrir atburð sem þennan. Þar eigi friðarmaraþon vel við. 
Hlaupakonurnar segjast á æfingahlaupum sínum um borgina hafa vakið þó nokkra athygli. 
«Heimamenn eru líklega ekki vanir því að fólk með jafnföla leggi hlaupi hér um,» segir Bryndís og brosir. Í Rúanda eru fáir ferðamenn og útlendingar skera sig úr. «Ætli við munum nokkurn tímann vekja jafnmikla athygli á hlaupaferli okkar og hérna?» spyrja þær stöllur hlæjandi. Þær segja hlaupið og ferðina spennandi og mikinn hug í íslenska hópnum. Höfundur er BA í heimspeki.
