Snjórinn á Kilimanjaro og fleiri sögur eftir Ernest Hemingway. Sigurður A. Magnússon þýddi. (Mál og menning, 2004.)
Sigurður A. Magnússon rithöfundur hefur lengi fengist við þýðingar og hefur m.a. þýtt mikið úr grísku. Á síðustu árum hefur bandaríski rithöfundurinn Hemingway haldið honum við efnið, árið 1999 kom út í þýðingu Sigurðar Satt við fyrstu sýn , áður óbirt skáldsaga eftir Hemingway og einnig birtust nokkrar smásögur hans í þýðingu Sigurðar í TMM fyrir nokkrum árum. Sigurður hefur greinilega ekki hætt við svo búið, þýtt fleiri sögur og fyllir hér heila bók með mörgum af frægustu smásögum Hemingways. 
Í fróðlegum eftirmála fjallar Sigurður nokkuð um knappan og kaldhamraðan stíl Hemingways. Margir hafi reynt að apa eftir honum en fáir náð að gæða texta sinn þeirri undirliggjandi spennu sem Hemingway tókst að kalla fram með tálguðum texta sínum. Því miður fjallar Sigurður ekki um glímu sína við þennan texta og hvaða aðferðum hann beitir til að reyna að gæða íslensku þýðinguna sömu stílfegurð og lúmsku spennu og einkennir frumtextann. Eins og margur þýðandinn heldur hann sér algerlega til hlés og leyfir afrakstrinum að tala. Ef til vill hefur það auðveldað verkið að það sem hefur ætíð þótt góður og klassískur «íslenskur stíll», ef svo má segja, á margt skylt með knöppum stíl Hemingways. Einfaldar, hnitmiðaðar setningar og fremur dregið úr en aukið, er nokkuð sem alltaf hefur þótt til prýði á íslensku og oft hefur t.d. verið bent á skyldleika Íslendingasagna við stíl Hemingways. Stíll hans er þó blekkjandi í yfirlætisleysi sínu. Hann beitir stundum lotulöngum, fleyguðum setningum sem þenja sig niður síðuna, en þannig langlokur hafa aldrei þótt til fyrirmyndar í íslensku. Hversdagslegt yfirbragð samtala, sem eru geysifyrirferðarmikil, dylur nákvæma uppbyggingu þeirra sem sýnir sálfræðileg átök milli persóna, og hér og hvar er laumað inn t.d. blóti eða kaldhæðnislegum athugasemdum svo lesandinn hrekkur við. Niðurskipan hvers orðs er úthugsuð og þess háttar stíll er viðkvæmur fyrir miklum tilfærslum. 
Eitt lítið dæmi sýnir þetta ágætlega. Sigurður segir í eftirmálanum að upphafssetningin í einni af þekktustu smásögu Hemingways, In another country sé ein sú besta sem skrifuð hafi verið. Hún hljóðar svo á frummálinu: «In the fall the war was always there, but we did not go to it any more.» Sigurður þýðir þessa setningu svo: «Um haustið var stríðið sínálægt, en við fórum ekki þangað framar.» ( Í öðru landi , 157) Það væri auðvelt að skrúfa þessa setningu upp í hátíðleika eða þá helbera flatneskju á íslensku en Sigurður nær réttum tóni, hann fylgir setningunni svo til frá orði til orðs (sumir hefðu e.t.v. freistast til að setja frumlagið «stríðið» fremst í setninguna) og orðið «framar» í lokin gefur setningunni örlítinn tregablæ sem nær harmrænu frumtextans. Hið sama má sjá í afar vel heppnaðri þýðingu á hinni mögnuðu titilsögu, Snjórinn á Kilimanjaro, en þar skiptast á blátt áfram samtöl og ljóðrænir lýsingakaflar. Samtölin hljóma jafneðlilega á íslenskunni og í frumtextanum og Sigurður finnur orð sem ná jafngildi við orð frumtextans og fegrar t.d. ekki blótsyrðin. Hann vinnur verk sitt af nákvæmni, sleppir ekki úr né bætir við og fylgir setningaruppbyggingu frumtextans að miklu leyti. Hann fellur t.d. ekki í þá gryfju að stytta og setja punkta í löngu, þindarlausu lýsingarköflunum og því helst sá ljóðræni blær sem þær gefa annars hversdagslegu yfirbragðinu. Sérviska Sigurðar í stafsetningu (fellir saman í eitt orð sem yfirleitt eru skrifuð í tveimur orðum, eins og t.d. «oní», «útá», «handanvið») hefur einnig þau áhrif að gera textann yfirlætislausari og talmálslegri. Það má líka dást að því hversu vel Sigurður nær að þýða hinar fjöldamörgu veiði- og hermennskulýsingar sem koma fyrir í sögunum, það er ekki á allra færi að finna þar réttu orðin sem hljóma lifandi en ekki eins og upp úr sérfræðiriti um seinni heimsstyrjöldina eða sögu stangveiða. 
Hvar sem gripið er niður í þetta smásagnasafn má sjá næma tilfinningu Sigurðar fyrir stíl Hemingways og mikla virðingu við texta hans. Höfundur er bókmenntafræðingur.
