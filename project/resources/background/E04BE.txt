ÞÝSKI framherjinn Miroslav Klose hjá Werder Bremen, sýndi um helgina að háttvísir heiðursmenn finnast ennþá á knattspyrnuvöllum Evrópu. Á 28. mínútu leiks Brimarbúa og Arminia Bielefelds í þýsku 1. deildinni um helgina komst Klose einn inn fyrir vörn Bielefeld en féll við þegar hann nálgaðist markvörð andstæðinganna. Dómarinn benti á vítapunktinn en Klose hljóp til hans og afþakkaði vítaspyrnuna, sagði dóminn vera rangan, markvörðurinn hefði ekki fellt sig.
Eftir nokkurt spjall þeirra í milli ákvað dómarinn að draga dóm sinn til baka enda sat Klose við sinn keip. «Ég hef aldrei upplifað annað eins á 25 ára ferli sem dómari,» sagði dómarinn Herbert Fandel. «Klose er svo sannarlega fyrirmynd annarra knattspyrnumanna.» 
«Dómarar eru mannlegir eins og aðrir og því miður gera þeir sín mistök eins og þarna hafði nærri því átt sér stað,» sagði Klose sem vildi ekki gera mikið úr heiðarlegri framkomu sinni. 
Bremen vann leikinn, 3:0, og skoraði Klose síðasta markið ellefu mínútum fyrir leikslok.
