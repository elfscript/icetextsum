INDVERJAR reyna að fanga flökkukýr í Nýju Delhí. Dómstóll í borginni fyrirskipaði 28. apríl að allir nautgripir yrðu fjarlægðir af götum borgarinnar ekki síðar en í dag, ella yrði yfirmönnum allra helstu stofnana borgarinnar stefnt fyrir rétt. Um 35.000 nautgripir hafa þegar verið fjarlægðir en borgaryfirvöld sögðu í gær að um 28.000 kýr og naut væru enn á götunum. Ógjörningur væri því að fjarlægja öll dýrin áður en fresturinn rynni út.
Hindúar líta á kýr sem heilög dýr og bannað er að slátra þeim á Norður-Indlandi. Dómstóllinn fyrirskipaði smölunina eftir að naut réðst á bíl og varð tveimur konum að bana. 
Algengt er að nautgripir valdi umferðarslysum í borginni.
