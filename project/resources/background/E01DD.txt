RAGNAR Kristinn Kristjánsson og kona hans Mildrid Steinberg, eigendur Flúðasveppa, hafa selt fyrirtækið Georg Ottóssyni garðyrkjubónda á Flúðum og stjórnarformanni Sölufélags garðyrkjumanna.
Ragnar og kona hans hafa rekið Flúðasveppi í 21 ár en þau stofnuðu það árið 1984. «Það má eiginlega segja það að ég hafi lítið hugsað um annað en svepparækt allt frá árinu 1981 þegar ég hóf að vinna að undirbúningi að stofnun Flúðasveppa. Nú erum við sem sagt búin að selja Flúðasveppi og allar eignir sem tengjast fyrirtækinu.» 
Samlegðaráhrif augljós
Ragnar segir Georg vera nágranna sinn en Georg sé með stóra garðyrkjustöð fyrir, þar sem hann rækti bæði tómata og papriku og útiræktað grænmeti. «Ef einhvers staðar eru til samlegðaráhrif þá eru þau þarna. Hann er þarna á sömu torfunni getum við sagt og auðvitað vill maður hið besta fyrir fyrirtækið í framtíðinni.» 
Ragnar segir rekstur Flúðasveppa alla tíð hafa gengið ágætlega en spurður um söluverðið segir hann það vera trúnaðarmál. «Það þótti á sínum tíma hálfgert óðs manns æði að fara út í þennan rekstur. Þetta er mjög flókin ræktun og það er í mörg horn að líta.» 
Ragnar segir að auk sveppaframleiðslunnar hafi þau hjónin framleitt gróðurmold undir nafninu Hreppagróðurmold Flúðum undanfarin ár. Meginstoðin hafi hins vegar auðvitað verið svepparæktin og hjá fyrirtækinu starfi í kringum 25 manns. 
En hvað kemur til að Ragnar ákveður að selja? 
«Ég hafði eiginlega aldrei hugleitt það fyrr en farið var að viðra þetta við mig fyrir nokkru. Jú, ákveðin þreyta. Ég er búinn að vera byggja fyrirtækið upp öll þessi ár og hef verið vakinn og sofinn yfir þessu. Ég finn að það er ekki lengur sami áhugi og kraftur og var. Og fyrst annar aðili hefur áhuga á þessum rekstri og menn náðu saman um verð og annað tel ég reksturinn vel kominn í þeirra höndum.» 
Spurður um framtíðina segist Ragnar ætla að taka sér gott frí til að byrja með. Hann segist þó ekki ætla að setjast í helgan stein, hann þoli illa að hafa ekki nóg að gera. «Hins vegar stóð ég í því að greiða götu listakvenna frá Lettlandi sem héldu tónleika hér á landi, m.a. í Salnum, fyrir um tíu dögum. Ég hef haft mjög gaman af því og maður veit aldrei.»
