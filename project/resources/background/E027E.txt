DAGANA 16. til 20. apríl verður Landvernd með kynningu á starfsemi sinni í Kringlunni í Reykjavík. Þar verður sett upp sýning um vistvernd í verki, kanínur frá fræðslusetri Landverndar í Alviðru koma í heimsókn og settar verða upp víðsjár til að skyggnast inn í lífið í vatninu, segir í tilkynningu frá Landvernd. Jafnframt kemur fram að Landvernd hafi látið útbúa sérstaka boli með mynd af þjóðarblóminu holtasóley. Bolirnir verða til sölu á staðnum ásamt vistvænum innkaupapokum. 
Þá gefst gestum einnig tækifæri til að taka þátt í getraun um vistvernd og skrá sig sem félaga í Landvernd. Hópur líffræðinema úr Háskóla Íslands stendur vaktina ásamt félögum og starfsmönnum Landverndar. 
Ólöf Guðný Valdimarsdóttir, formaður Landverndar, opnar sýninguna kl. 11 í dag. Sýningin verður á annarri hæð á móts við verslunina Pennann.
