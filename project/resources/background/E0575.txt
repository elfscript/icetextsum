Hjónin Ann Schein píanóleikari og Earl Carlyss fiðluleikari eru kunnir hljóðfæraleikarar í heimalandi sínu, Bandaríkjunum. Ann hefur heimsótt Ísland þónokkrum sinnum áður en Earl er hér í fyrsta sinn, og í kvöld halda þau sónötutónleika í Salnum. Inga María Leifsdóttir hitti þau að máli.
Þau eru sannarlega heillandi hjónin, þau Ann Schein píanóleikari og Earl Carlyss fiðluleikari, og einhvern veginn alveg eins og maður vill að tónlistarfólk sé. Virðast óendanlega innblásin af því sem þau eru að fást við, af tónlistinni sjálfri, tónlistarfólki sem þau hitta og hafa kynnst, og einnig jákvæð og laus við allan hroka þrátt fyrir stjörnu-status sinn. Ann Schein er mörgum Íslendingum að góðu kunn, en hún hefur komið hingað til lands þó nokkrum sinnum og leyft áheyrendum að njóta ávaxta hæfileika sinna. Fyrst þegar hún kom var hún aðeins 18 ára gömul og lék þá einleik með Sinfóníuhljómsveit Íslands í Austurbæjarbíói, en þá hafði hún þegar vakið mikla athygli í Bandaríkjunum; athygli sem bara átti eftir að vaxa. Á þeim tíma kom hún hingað nokkrum sinnum og lék á tónleikum, en síðan liðu fjöldamörg ár áður en hún heimsótti landið aftur. En þegar hún kom aftur kom hún með trompi og hefur heimsótt landið með reglulegu millibili undanfarin ár og haldið bæði tónleika og masterklassa, þar á meðal píanókonsert nr. 2 eftir Chopin með Sinfóníuhljómsveit Íslands árið 2002.
Eiginmaður hennar til áratuga, fiðluleikarinn Earl Carlyss, er hins vegar að koma hingað til lands í fyrsta skipti og lætur vel af. «Fólkið, umhverfið, viðmótið, maturinn,» segja þau af hrifnæmi sínu þegar við hittumst í Salnum í Kópavogi, þar sem þau ætla að halda tónleika í kvöld kl. 20 og hafa haldið hvort sinn masterklassinn í síðustu viku, Ann fyrir píanónemendur á uppstigningardag og Earl fyrir strengjaleikara, bæði hópa og einleikara, á föstudag. 
Þau láta bæði afskaplega vel af íslensku tónlistarnemendunum og Ann segir það afar ánægjulegt að sjá hvernig hinni ríku íslensku menningarhefð hefur reitt af; hún haldi augljóslega áfram að vaxa og dafna í nemendunum. «Þau eru mjög, mjög hæfileikarík, nemendurnir sem við höfum hitt. Ég þekki hefðina hér, þar sem ég kom hingað fyrst fyrir svo löngu. Þá þegar var sinfóníuhljómsveitin hérna talsvert frábær, og fólkið sem hjálpaði við þróun menningarlífsins er mér mjög minnisstætt; tónlistarmenn, arkitektar, myndhöggvarar, málarar, rithöfundar - það var svo rík menningarleg orka í gangi hérna. Það er algjört kraftaverk fyrir mig að koma aftur og finna enn fyrir hinu sama, og framþróuninni sem hefur átt sér stað,» segir Ann. 
Duglegir íslenskir nemendur
Earl Carlyss hefur um árabil kennt við hinn virta Juilliard-tónlistarháskóla í New York og var í rúm tuttugu ár einn af meðlimum Juilliard-kvartettsins heimsfræga. Meðal þess sem hann kennir við skólann er kvartetta-námskeið fyrir nýnema í strengjadeild og taka alls ellefu kvartettar þátt í námskeiðinu, enda eru honum hæg heimatökin eftir áratuga reynslu sína með kvartettinum. Það var honum því bæði ánægjulegt og auðvelt að segja fyrsta «númerinu» í masterklassanum sínum til, íslenskum nemendastrengjakvartett sem lék einn af síðustu kvartettum Beethovens. «Þau stóðu sig mjög vel, enda öll fínir hljóðfæraleikarar og mjög músíkölsk. Að geta unnið þaðan er frábært, sem kennari,» segir Earl, sem hefur sjálfur leikið kvartettinn 104 sinnum að sögn, þar á meðal með Juilliard-kvartettinum. «Ég þekki því stykkið mjög vel, en það besta er að maður klárar aldrei verk af þessu tagi. Maður lærir eitthvað nýtt í hvert sinn sem maður fæst við það. Þessir krakkar voru á því stigi að fást við það í fyrsta sinn, og að upplifa tónverk af þessu tagi á jákvæðan hátt í fyrsta sinn er nokkuð sem maður hefur með sér gegnum allt lífið.» 
Talið berst að hæfileikaríkum íslenskum tónlistarnemendum yfir höfuð og þá að Víkingi Heiðari Ólafssyni píanóleikara, sem nú stundar nám við Juilliard. Ann fer fögrum orðum um hann. «Hann er alveg sérstakur. Og nú er hann að læra meðal sérstakra nemenda, í Juilliard, sem ég tel að sé ný og mjög góð reynsla fyrir hann,» segir hún og heldur áfram. «Svo ég átti von á miklu frá íslenskum tónlistarnemendum fyrir masterklassana okkar nú í vikunni. Þau stóðu fyllilega undir væntingum og voru mjög dugleg, léku erfið verk við aðstæður sem eru að mörgu leyti erfiðar, að leika fyrir framan hóp af fólki og þar á meðal samnemendur sína. En að sama skapi er mjög lærdómsríkt að taka þátt í masterklass, það þekki ég sjálf af eigin raun.» 
Læra hvort af öðru
Á tónleikum þeirra Ann og Earl í kvöld eru þrjár sónötur á efnisskránni, eftir Aaron Copland, Ludwig van Beethoven og Johannes Brahms. Þau segja verkin öll sérstök fyrir þeim og það er augljóst af frásögn þeirra. «Ég hef spilað þessa sónötu eftir Brahms frá upphafi ferils míns - þetta verk var á efnisskránni á debúttónleikum mínum í New York á sínum tíma,» segir Earl. «En þetta er eitt af þeim verkum sem breytast stöðugt - það er allt öðruvísi að spila það með Ann en nokkrum öðrum píanóleikara, og þegar maður hefur hvílt það í einhvern tíma er allt öðruvísi að koma að því aftur.» 
Þau segja Beethoven-sónötuna sem þau hyggjast flytja minna nokkuð á síðustu kvartetta tónskáldsins, líkt og þann sem nemendurnir léku í masterklassanum fyrr í vikunni. «Þetta er sú af hinum tíu fiðlusónötum Beethovens sem fæstir hljóðfæraleikarar kjósa að leika,» segir Earl. «En vegna reynslu minnar af seinni kvartettum hans laðast ég sérstaklega að henni og hún er sú sem mér finnst þægilegast að leika. En þó er aldrei þægilegt að spila Beethoven - hann er verulega ógnvekjandi og kröfuharður.» 
Sónötu bandaríska tónskáldsins Aarons Coplands segja þau nokkuð ameríska, ef svo má segja. «Þetta er frábært verk, en hefur ekki notið þeirrar hylli sem skyldi meðal fiðluleikara,» segir Earl og Ann bætir við. «Það er mjög hreint, mjög beint, mjög einfalt, í amerískum anda. Opið og frjálst.» 
Undanfarin ár hafa þau hjónin leikið þó nokkuð saman á tónleikum og hefur reyndar verið svo frá þeirra fyrstu kynnum, þó svo að árin þegar Earl var meðlimur í Juilliard-kvartettinum hafi einkennst af mikilli fjarveru hans vegna tónleikaferðalaga. «Við leikum nokkuð mikið saman nú orðið, en ekki nóg. Það er aldrei nóg,» segja þau og Ann heldur áfram að tala um þau áhrif sem Earl hafi haft á hana sem tónlistarmaður á tónlistarmann. «Ég get ekki lýst því í orðum hve mikið ég hef lært síðan við giftum okkur, af því að hlusta á kvartettinn hans og af samleik okkar. Ég óska hverjum píanista hins sama,» segir hún en Earl grípur fram í og segir Ann hógværa; sjálf hafi hún þvílíkt vald á tónlistarsköpun sinni að það sé engu líkt og endalaust hægt að læra þar af. 
Þau taka enn og aftur fram hve ánægð þau séu að vera stödd á Íslandi og lýsa ánægju sinni með alla hluti; Salinn, Bösendorfer-flygilinn, viðmót fólksins, tónlistarnemendurna - allt saman. Og í lokin segja þau lífið í tónlistinni hafa verið sína stóru gæfu. «Við lítum á það sem forréttindi að hafa fengið að starfa við tónlist,» segja Ann Schein og Earl Carlyss að lokum. 
ingamaria@mbl.is
