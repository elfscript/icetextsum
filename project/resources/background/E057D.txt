Dínamít , nýjasta verk Birgis Sigurðssonar um Nietzsche , var frumsýnt á Stóra sviði Þjóðleikhússins fyrir stuttu. Birgir hefur nýlega farið mikinn í fjölmiðlum og haft í frammi mjög ákveðnar skoðanir á íslensku leikhúsi. Stjórnmálamennirnir Halldór Ásgrímsson og Geir Haarde voru viðstaddir neistaflug Nietzsches og forseti lýðveldisins, herra Ólafur Ragnar Grímsson , sat á fremsta bekk við hlið Tinnu Gunnlaugsdóttur , þjóðleikhússtjóra. Það er gaman að fylgjast með herra þjóðleikhússtjóra, Agli Ólafssyni , sem er dyggur fylgdar-stuðmaður spúsu sinnar og virðist njóta hlutverksins í botn. Myndlistarmaðurinn Tryggvi Ólafsson var á meðal frumsýningagesta og Jóhanna Kristjónsdóttir , blaðamaður og rithöfundur, var einstaklega glæsileg til fara í leikhúsinu þetta kvöld. Sonur hennar, Illugi Jökulsson , yfirprakkari og útvarpsstjóri, mætti síðastur manna í salinn, með hæverskt bros á vör og sérkennilega slaufu um hálsinn, sem virtist vera úr gegnsæju plasti.
Á Nasa var Stuðmannaball með Idol-sigurvegaranum Hildi Völu sem tekið hefur við af Ragnhildi Gísladóttur í sumar. Það kom á daginn að lævirkinn sá er fullkomlega á heimavelli í hljómsveitinni og ekki síðri stuðpinni en strákarnir í bandinu. 
Á verkalýðsdaginn, 1. maí, var mjög margt um manninn í bænum, eins og til siðs er. Fólk í sumarskapi þrammaði baráttuglatt í kröfugöngu og flykktist síðan inn á kaffihúsin til að sýna sig og sjá aðra. Og vonandi til að ræða málin. Þennan mæta dag var tónlistarmaðurinn Valgeir Guðjónsson íbygginn á svip í ónafngreindri verslun þar sem hann festi kaup á svefnpokum í félagi við konu sína sem var hvítklædd og sumarleg í hvítum, támjóum hælaskóm. Já, sumarið er sko komið í mannskapinn. 
Íslenska kvikmyndin Gargandi snilld var frumsýnd í Smárabíói en höfundur og leikstjóri hennar er Ari Alexander , fílibomm, bomm, bomm. Myndin er um íslenska tónlist og til heiðurs henni voru græjurnar í sýningarsalnum stilltar óvenju hátt sem kom áhorfendum í hæstu hæðir. Enda voru flestir þeirra músíkmanna sem fram komu í myndinni mættir í Smárabíó , til að berja sjálfa sig augum á hvíta tjaldinu, menn eins og til dæmis hinn ofursvali Erpur Eyvindarson . Leikstjórinn og einn framleiðendanna, Sigurjón Sighvatsson , fluttu tölu og buðu síðan gestum að þekkjast boð á skemmtistaðnum Rex að sýningu lokinni. Svo mikill fjöldi var mættur í bíó að sumir urðu að láta sér lynda að sitja til hliðar í tröppunum. 
Krummi karlinn, ( Mínusmaður ) þeytti skífur á Ellefunni , meyjunum til mikillar gleði. Þær stilltu sig nú flestar um að krunka í Krummann sinn en dilluðu sér í takt við tónlistina af þess meiri innlifun. Ef þokkafulli rokkarinn hefur haft auga á kvenpeningi staðarins, hefur örugglega ekki farið framhjá honum að á gólfinu voru nokkrar hrygglangar gærur. «Komdu nú og dansaðu með mér - Krummi nafni minn...»
