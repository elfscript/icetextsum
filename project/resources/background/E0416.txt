Eftir Svavar Knút Kristinsson svavar@mbl.is TJARNARSKÓLI fagnar um þessar mundir tuttugu ára starfsafmæli sínu, en skólinn hóf starfsemi árið 1985. Af þessu tilefni býður skólinn velunnurum sínum og fyrrverandi nemendum til grillveislu við Tjörnina á morgun kl. 12-14.
Upphaf skólans má rekja til þess að þær Margrét Theodórsdóttir og María Sólveig Héðinsdóttir, skólastýrur Tjarnarskóla, unnu saman sem íslenskukennarar í Mosfellsbæ þegar verkfall brast á árið 1984. «Þá þurftum við að mæta í vinnuna vegna þess að við vorum í öðru stéttarfélagi,» segir María. «En það voru engir krakkar, svo við fórum að móta þessar hugmyndir um að vinna með unglingum, sem voru og eru okkar ær og kýr.» 
Undir þetta tekur Margrét. «Það voru alls konar hugmyndir í gangi, því það var búin að vera ansi mikil stöðnun í skólamálum fram að því og okkur fannst við þurfa að hlúa betur að unglingunum,» segir Margrét. «Grundvallarhugmyndirnar sem unnið var eftir í Tjarnarskóla frá upphafi og hafa verið okkur leiðarljós síðan eru m.a. lengri skóladagar, meiri persónuleg þjónusta, námstækni, tengsl við samfélagið með vettvangsferðum og fleiru, gestatímar og almenn mannræktarsjónarmið, sem hafa verið rauði þráðurinn hjá okkur.» 
Í Tjarnarskóla er bekkjakerfið brotið upp og nemendur á ólíkum aldri sitja hlið við hlið og glíma við ólík verkefni. Þá læra unglingarnir «heima» í skólanum, en sérstakir heimanámstímar eru inni á stundatöflu skólans. 
Nýta betur grunnskólaárin
Grunnskólanemar geta að mati Margrétar og Maríu lært mun meira, en nýta þarf betur þann tíma sem nemendurnir eru í skólanum. «Grunnskólinn hefur verið lengdur svo mikið undanfarin ár. Ef við tökum bara tíu ára grunnskólanám barns, þá hafa á allra síðustu árum bæst við um fjórir og hálfur mánuður af kennslu í heildina,» segir María. «Það er kennt lengra fram á sumarið og byrjað fyrr á haustin, fyrir utan það að viðveran í skólanum hefur lengst mjög. Ég held að það væri hægt að nota þennan tíma miklu betur. Ég myndi frekar vilja sjá styttingu og meiri gæðatíma í Grunnskólum, en framhaldsskóla á svipuðu róli og nú er.» 
Margrét bætir við að börn séu á þessu tímabili á miklu næmiskeiði. «Þá virðist íslenska þjóðin ekki alveg hafa meðtekið að þessir dagar séu skóladagar,» segir Margrét. «Þegar maímánuður er genginn í garð er fólk komið í einhverjar vorstellingar. Það lítur ekki skólann þeim augum að þetta séu alvöru skóladagar.» 
Margrét segir að svo virðist sem að í mörgum skólum séu þessir dagar einungis notaðir sem gæsludagar. «Það er vel hægt að skipuleggja markvisst nám sem fer fram úti, eitthvað sem tengist náttúrufræðum eða vísindum, ef hugsunin með þessari lengingu er þannig, en núna er þetta dálítið eins og eitthvert grín.» 
Aukin umræða um einkaskóla
María hættir störfum við skólann í vor, en hún segir enn óljóst hvað tekur við. «Það hefur atvikast þannig að það hefur verið samdráttur og erfið fjárhagsstaða hjá einkaskólunum undanfarin ár. Við Margrét stóðum frammi fyrir því að þetta gæti ekki verið starfsvettvangur lengur fyrir okkur báðar af þeim sökum. Þá urðum við að skoða hvernig væri skynsamlegast að haga því með hagsmuni nemenda og skólans fyrir brjósti,» segir María. «Það stóð nú þannig á spori í mínu lífi að það kom sér ekkert illa fyrir mig að draga mig í hlé. Margrét ætlar að ættleiða minn hluta af «barninu» og ég veit að það er í góðum höndum. Ég get ekki hugsað mér betra samverkafólk en unglingana þessi tuttugu ár sem eru liðin. Það hafa verið forréttindi að vinna með þeim.» 
María segir vissulega erfitt að horfa á versnandi fjárhag einkaskólanna, en segir þó nú vera útlit fyrir að hagur þeirra fari að vænkast, enda hafi rekstrarform einkaskólanna verið mikið í umræðunni undanfarið. «Fólki finnst að nemendur í svona skólum eigi að hafa svipaðan rétt til almannafjár og í borgarskólunum. Í því ljósi er tilefni til aukinnar bjartsýni framundan.» 
Frábærir vinnufélagar
Tjarnarskóli hefur frá upphafi verið í stöðugri þróun og breyst með nýjum hugmyndum. «Skólinn heldur auðvitað áfram að þróast með tímanum, en krakkarnir verða auðvitað alltaf sömu unglingarnir, alltaf með þennan kraftmikla kjarna,» segir Margrét. «Þau eru ómótstæðilegir vinnufélagar og það sem mér finnst svo skemmtilegt er að á þessum árum taka þau svo stórfelldum breytingum, bæði í þroska og einnig með því mótunarstarfi sem unnið er í skólanum. 
Framtíðarsýn okkar er auðvitað fyrst og fremst að laga skólann að því samfélagi sem hann starfar innan hverju sinni og kappkosta við að halda vel utan um þessa krakka með fulltingi foreldranna.» 
Tuttugu og tveir nemendur á aldrinum þrettán til sextán ára stunda nú nám við skólann og mynda þrír kennarar fastan kjarna. Þetta þýðir að sögn Margrétar að sterk tengsl myndast milli nemenda og kennara og mikið traust ríkir innan skólans. «Þegar unglingarnir eru svona fáir, þá kynnumst við hverjum og einum mun betur og þeir kynnast betur innbyrðis. Við nýtum líka þá möguleika og skilvirkni sem tölvupóstsamskipti og SMS-sendingar bjóða upp á,» segir Margrét. «Framtíðin felst örugglega í því að hver og einn nemandi vinni einstaklingsmiðað með kennaranum og meiri nýtingu á þessari nútímasamskiptatækni.» 
Um fjögur hundruð nemendur hafa útskrifast úr Tjarnarskóla og þótt Margrét og María fylgist ekki með einkunnaspjöldum eftir útskrift segjast þær stoltar af nemendum sínum, sem hafi farið mjög víða. «Við erum með úrklippubók uppi í skóla, sem við límum reglulega í þegar fréttir birtast af fyrrverandi nemendum okkar. Úrklippurnar eru orðnar ótrúlega margar og myndaalbúm sliga hillur.»
