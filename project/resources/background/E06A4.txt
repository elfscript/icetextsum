FYRIR tæpu ári var danski mjólkurvöruframleiðandinn Arla Foods það bjartsýnn á vaxtarmöguleika sína í Mið-Austurlöndum, að félagið flutti ostaframleiðslu sína frá Danmörku til Sádí-Arabíu. Arla hefur framleitt mjólkurvörur í Mið Austurlöndum í 20 ár, viðskiptin námu nærri 3 milljörðum íslenskra króna og smjör félagsins hefur verið það mest selda á svæðinu. 
Áratugalöng uppbygging Arla fór hins vegar fyrir lítið þegar múslimar hófu að sniðganga danskar vörur í mótmælaskyni við birtingu Jótlands-póstsins á skopmyndum af spámanninum. Vörur félagsins hafa verið teknar úr hillum verslana og það tapar nú 113 milljónum króna á dag, samkvæmt Economist . 
Dönsk fyrirtæki eiga á hættu að verða af 100 milljarða króna árlegum viðskiptum við 20 lönd múslima. Önnur fyrirtæki, sem hafa orðið fyrir barðinu á sniðgöngunni, eru m.a. Nova Nordisk, sem framleiðir insúlín, og leikfangaframleiðandinn Lego. 
Tryggingar erfiðar
Að sögn Economist eiga fyrirtæki möguleika að að tryggja sig fyrir álíka áföllum og dönsku fyrirtækin ganga nú í gegnum. Hins vegar séu tryggingar gegn sniðgöngu erfiðar viðureignar og oft leikur vafi á hver sé ábyrgð tryggingafélaganna í þeim tilfellum. 
Blaðið hefur eftir sérfræðingi í áhættumati, að erfitt sé að meta hvenær sniðgangan sé hluti af pólitískri áhættu. Hann segir ennfremur að nú, þegar mótmælin beinist að fleirum en Dönnum, þá sé líklega of seint fyrir fyrirtækin að fá svona tryggingu.
