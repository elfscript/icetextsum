MIKIÐ hefur verið rætt síðustu ár innan Evrópu um einkaleyfisvernd tölvutengdra uppfinninga, þ.e. uppfinninga sem framkvæmdar eru með hjálp tölvuforrita, og hvaða afstöðu Evrópusambandið eigi að taka í þessu máli. Þó nokkuð hefur verið deilt um það hvort einkaleyfisvernd henti tölvuforritum og eru viðhorfin mjög mismunandi hjá framleiðendum hugbúnaðar, hinum ýmsu hagsmunaaðilum og áhugamönnum innan Evrópu. Með grein þessari er ætlunin að skýra í stuttu máli frá því hvernig þessi mál hafa þróast og skoða stöðuna í dag.
20. febrúar 2002, lagði framkvæmdastjórn ESB fram tillögu að tilskipun um einkaleyfishæfi tölvutengdra uppfinninga (Proposal for a Directive on the patentability of computer-implemented inventions). Tillagan hefur verið mikið rædd bæði af þingi ESB og framkvæmdaráði ESB en þingið samþykkti tillöguna 2003, með talsverðum breytingum. Breytingarnar fólu í sér þýðingarmikla takmörkun á einkaleyfishæfi hugbúnaðar, en samkvæmt þeim var ekki hægt að fá einkaleyfi á tölvutengdum nýjungum á sviði gagnavinnslu né nýjum lausnum byggðum á gagnasamskiptum. Þrátt fyrir andstöðu nokkurra aðildarríkja og samhljóða ákvörðun þings ESB um að fara þess á leit við framkvæmdastjórn ESB að tilskipunin yrði dregin til baka, tók framkvæmdaráðið þá ákvörðun í mars, að afgreiða tilskipunina að mestu eins og hún hafði komið frá framkvæmdastjórninni en þó var tekið tillit til einhverra breytinga þingsins. 
Umræðu um þetta efni má rekja til ársins 2000 þegar framkvæmdastjórn ESB gaf út skýrslu um einkaleyfisvernd tölvuforrita. Almenningi og aðildarríkjum var boðið að gera athugasemdir við meginefni hennar. Í meirihluta athugasemdanna kom fram að þörf væri á skýrri afstöðu til einkaleyfisverndar tölvuforrita og töldu flestir að sú lagalega óvissa sem væri ríkjandi á þessu sviði og ósamræmi í túlkun aðildarríkja, hefði slæm áhrif á iðnað og efnahagslíf innan Evrópusambandsins. Hins vegar má segja að þeir sem komu fram með athugasemdir hafi klofnað í tvennt í afstöðu sinni til hvaða aðgerða ætti að grípa, annars vegar voru það þeir sem vildu sjá strangar takmarkanir á einkaleyfisvernd tölvuforrita og hins vegar þeir sem studdu meira eða minna núverandi framkvæmd innan Evrópsku einkaleyfastofunnar (EPO) en núverandi tillaga er að mestu byggð á þeirri framkvæmd. 
Samkvæmt þeirri tillögu sem nú liggur fyrir er ekki veitt einkaleyfi á tölvuforritum sem slíkum, þ.e. einum og sér, heldur tæknilegum uppfinningum (tölvu, tölvukerfi eða öðru forritanlegu tæki) sem innihalda forrit. Kröfur í einkaleyfisumsókn geta þó náð til tölvuforrits ef í sömu umsókn koma fram kröfur um aðferð eða afurð tölvutengdrar uppfinningar. Uppfylli tölvutengd uppfinning skilyrði um nýnæmi, hagnýti í atvinnulífi og frumleika auk tæknilegs framlags getur hún notið einkaleyfisverndar. Með tæknilegu framlagi er átt við að tölvuforrit hafi tæknileg áhrif þegar það er keyrt á tölvu og að þau fari fram úr venjulegum gagnkvæmum áhrifum milli tölvu og tölvuforrits. 
Umræddri tilskipun hefur verið fagnað af mörgum, aðallega af stærri fyrirtækjum sem telja að einkaleyfi styrki nýsköpun, bæti efnahag og ennfremur jafni samkeppnisstöðu evrópskra fyrirtækja gagnvart bandarískum og japönskum samkeppnisaðilum. Fyrirtækin hafa jafnframt varað við því að milljarðar króna sem eytt hefur verið í rannsóknir og þróun á sviði tölvuforrita færu fyrir bí ef þeim yrði ekki gert kleift að vernda hugmyndir sínar með einkaleyfum. Ýmis smærri fyrirtæki hafa hinsvegar talið efni tilskipunarinnar koma á einokun innan hugbúnaðargeirans og muni hefta verulega nýsköpun á sviðinu. 
Tilskipunin verður núna tekin til annarrar umræðu hjá þingi ESB og hefur það þrjá mánuði til að hafna eða gera breytingar á tilskipuninni. 
Spennandi umræða hefur jafnframt skapast hér á landi um einkaleyfisvernd tölvuforrita en þess má í lokin geta að haldin verður ráðstefna um þessi efni 19. maí nk. en upplýsingar um ráðstefnuna verður hægt að nálgast á heimasíðu Einkaleyfastofunnar: www.els.is. Höfundur er lögfræðingur á Einkaleyfastofu.
