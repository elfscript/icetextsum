NÝLEGA var í Morgunblaðinu grein eftir Einar Karl Haraldsson. Í greininni eru hyllingarskrif um áhuga Össurar Skarphéðinssonar fyrir skoðunum flokksmanna. Um þann áhuga segir Einar orðrétt: «Það eru ekki síst áhugaverðar áherslur hans á reglulegar kannanir á hug flokksmanna til mála». Betur að satt væri, en því miður eru þetta öfugmæli.
Mörgum er enn í minni frumvarpið um hækkun eftirlauna ráðherra. Það fór svo á skjön við kjör almennings, að samtök launþega héldu útifund til að mótmæla því. Að auki var í því sú nýjung, að Össur Skarphéðinsson fær frá ríkinu 250 þús. á mánuði, fyrir það eitt að vera formaður í flokki. Þingflokkurinn leyfði að frumvarpið væri lagt fram í nafni Samfylkingarinnar. Skýring þingmanna á þeim afglöpum var sú, að Össur hefði lofað Davíð Oddssyni stuðningi þingmanna við málið, án þess að kanna áður hug þeirra. Og svo hælir Einar Karl Össuri fyrir «áherslur hans á reglulegar kannanir á hug flokksmanna». 
Kaffi
Á þessum tíma var ég í stjórn Samfylkingarinnar í Kópavogi. Stjórnin bað Össur að mæta á félagsfund til að heyra álit flokksmanna á frumvarpinu. Mátti hann ráða degi og tíma. Össur vildi ekki koma á fund, og bauð í staðinn stjórnarmönnum í kaffi. Einn þeirra, sem þáðu kaffi Össurar var formaður félagsins og kom hann til baka með bréf frá Össuri, sem hann las upp á félagsfundi. Efni bréfsins var að Össur hefði rætt málin við stjórnina og teldi það nægja. Ef þetta verklag er dæmi um, «áhugaverðar áherslur hans á reglulegar kannanir á hug flokksmanna», eins og Einar kallar það, þá eru þær áherslur harla lítils virði. 
Valdníðsla
Eftirlaunafrumvarpið var árás á stefnu og siðferði jafnaðarmanna. Forustufólk í verkalýðsnefnd Samfylkingarinnar krafðist þess að flokksstjórn yrði kölluð saman fyrir jól svo þingmenn gætu kannað hug flokksmanna. Fundi var lofað strax eftir áramót, þar skyldi málið rætt til hlítar við flokkinn. Efndir urðu þær að fundurinn var síðasta dag janúar. Til að bíta svo höfuðið af skömminni var verkalýðsnefnd neitað um að frumvarpið væri á dagskrá fundarins. Þeirri ótrúlegu valdníðslu var að sjálfsögðu hnekkt af fundarmönnum. 
Svo kemur Einar Karl Haraldsson í Morgunblaðið og slengir því framan í mig og annað flokksfólk að helstu kostir Össurar Skarphéðinssonar séu «áhugaverðar áherslur hans á reglulegar kannanir á hug flokksmanna». 
Mér líður eins og maðurinn haldi að ég og aðrir í flokknum séum kjánar. Höfundur er félagi í Samfylkingunni.
