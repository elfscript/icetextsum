Súkkulaði er ekki bara gott á bragðið, það getur líka reynst fyrirbyggjandi gegn brjóstakrabbameini, samkvæmt bandarískri rannsókn. Efni í kakóbaunum, prosyanidin, getur haft þessi áhrif, að því er vísindamenn við Georgetown-háskóla í Bandaríkjunum hafa ályktað og greint er frá á vef Aftenposten . 
Vísindamennirnir telja að prosyanidin hindri að brjóstakrabbameinsfrumur fjölgi sér. Lengi hefur verið vitað að kakóbaunir eru ein af þeim fæðutegundum sem innihalda andoxunarefni sem geta varið líkamann t.d. fyrir hjartavandamálum og krabbameini. 
Vísindamennirnir vita þó ekki af hverju prosyanidin virkar eins og raun ber vitni. «Við getum ekki slegið því föstu að súkkulaði hindri vöxt krabbameinsfrumna eða hvort súkkulaði hafi áhrif á mismunandi hluta frumnanna. Það ætlum við nú að rannsaka,» segir Robert B. Dickson, forsvarsmaður rannsóknarinnar.
