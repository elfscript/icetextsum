Eftir Guðmund Sverri Þór sverrirth@mbl.is LANDSBANKINN og Kaupþing banki tengjast miklum viðskiptum í gær með bréf í enska knattspyrnufélaginu Manchester United. Bandaríski auðjöfurinn Malcolm Glazer, eigandi ruðningsliðsins Tampa Bay Buccaneers, rær nú að því öllum árum að eignast félagið og hefur hann samkvæmt nýjustu upplýsingum eignast um 70% hlutafjár í félaginu.
Samkvæmt heimildum Morgunblaðsins hefur breska verðbréfafyrirtækið Teather & Greenwood, sem er í eigu Landsbankans, starfað fyrir hönd Glazers og mun fyrirtækið hafa keypt nær 112 milljónir hluta í Man. Utd. fyrir hans hönd í gær. Það eru nær 43% hlutafjár en fyrir átti Glazer hátt í 30% hlutafjár. 
Samkvæmt tilkynningu til kauphallarinnar í London miðlaði Kaupþing í Lúxemborg, fyrir hönd seljanda, 17 milljónum hluta í knattspyrnufélaginu í gær á kaupverðinu 300 pens/hlut sem er einmitt það verð sem Glazer greiðir.
