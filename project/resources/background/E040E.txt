RÍKISKAUP opnuðu í gær tilboð í síma- og netþjónustu fyrir þær ríkisstofnanir sem eru aðilar að rammasamningi. Fjögur fyrirtæki sendu inn tilboð sem Ríkiskaup munu fara yfir á næstu vikum. Síminn og Og Vodafone buðu í alla þrjá útboðsflokkana; talsímaþjónustu, farsímaþjónustu og netþjónustu, en EJS hf. og Skyggnir buðu í netþjónustuna.
Markar tímamót
Að sögn Péturs Péturssonar, verkefnastjóra hjá Ríkiskaupum, markar þetta útboð ákveðin tímamót þar sem fjarskiptaþjónusta fyrir ríkið hafi ekki áður verið boðin út með þessum hætti. Um næstu áramót er reiknað með að þjónustan verði útboðsskyld. 
Flestar ríkisstofnanir hafa verið í viðskiptum við Símann til þessa en einstaka stofnanir hafa gert samninga við Og Vodafone, t.d. Landspítalinn og Íslandspóstur. Um 230 stofnanir og ríkisfyrirtæki eru tilgreind sem áskrifendur að rammasamningi þannig að hér er um stór viðskipti að ræða. 
Pétur segir það ekki liggja fyrir hvaða tilboð hafi verið hagstæðust. Verða þau metin út frá annars vegar afslætti frá gjaldskrám og hins vegar gæðum þjónustunnar. Ríkiskaup hafa heimild til að taka hagstæðustu tilboðum eða hafna öllum. 
Hægt er að semja við einn eða fleiri aðila í hverjum fjarskiptaflokki. Samningur er til tveggja ára, með möguleika á ársframlengingu í tvígang. Því getur samningstími aldrei orðið lengri en fjögur ár við sama fjarskiptafyrirtæki. Að sögn Péturs er reiknað með að mati á tilboðunum verði lokið í lok maí næstkomandi.
