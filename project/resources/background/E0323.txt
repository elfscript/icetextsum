Samningur um samstarf á milli Menningarmiðstöðvar Hornafjarðar og Framhaldsskólans í Austur-Skaftafellssýslu (FAS), hefur verið undirritaður. Skólinn og sveitarfélagið ætla á næstu tveimur árum að efla menningarstarf og afþreyingu ungs fólks á aldrinum 16 til 25 ára í skólanum og sveitarfélaginu öllu. 
Leitað verður eftir samstarfi við alla sem koma að æskulýðs-, tómstunda- og menningarmálum í héraðinu. Menningarmiðstöð Hornafjarðar mun sinna þessu verkefni í samráði við ungt fólk á svæðinu og nemendur í FAS, að því er fram kemur í fréttatilkynningu. Lögð verður áhersla á að styðja við frumkvæði og drifkraft unga fólksins með því að aðstoða það við skipulagningu og fjármögnun einstakra viðburða og verkefna.
