Tryggingastofnun hefur ekki greitt friðargæsluliðunum, sem slösuðust í sprengjuárás í Kabúl í Afganistan í haust, bætur. Forsendan að baki ákvörðun Tryggingastofnunar er sú að friðargæsluliðarnir þrír hafi ekki verið í vinnunni þegar árásin var gerð og því særst í frítíma sínum. Á meðan annað kemur ekki í ljós hlýtur staða þeirra, sem starfa á vegum Íslensku friðargæslunnar, að vera í algerri óvissu.
Eins og kemur fram í viðtali við Steinar Örn Magnússon og Hauk Grönli, sem særðust í sprengjuárásinni á Kjúklingastræti í Kabúl 23. október sl. ásamt Stefáni Gunnarssyni, í Morgunblaðinu í dag stóðu þeir í þeirri trú að þeir væru tryggðir frá því þeir fóru frá Íslandi til að gegna friðargæslustörfum þar til þeir sneru aftur og höfðu ekki ástæðu til að ætla annað. 
Arnór Sigurjónsson, yfirmaður íslensku friðargæslunnar, sagði í samtali við Morgunblaðið í október að íslensku friðargæsluliðarnir hlytu góðan undirbúning, vel væri farið yfir alla áhættuþætti með þeim og þeir væru vel tryggðir. 
Það liggur í augum uppi að því fylgir áhætta að taka að sér störf við friðargæslu. Það eitt að friðargæslu sé þörf ber því vitni að á viðkomandi stað sé ástand ótryggt. Þegar átök brjótast út eða framin eru hryðjuverk er ekki spurt hvort þeir, sem eru á vettvangi, séu í frítíma sínum eða vinnunni. Vissulega er hægt að takmarka hættuna á því að eitthvað gerist - og það á við um árásina í Kjúklingastræti - en það er aldrei hægt að eyða allri hættu, sérstaklega ekki á stöðum á borð við Afganistan og Írak. Friðargæsluliði er alltaf á vettvangi vinnu sinnar, hvort sem hann er á vakt eða ekki. 
Ragna Haraldsdóttir, lögfræðingur á sjúkratryggingasviði á slysadeild Tryggingastofnunar, segir í Morgunblaðinu í gær að samkvæmt ákvæðum almannatryggingalaga séu einungis atvik, sem verði í vinnutíma, bætt. Í svörum utanríkisráðuneytisins, sem er vinnuveitandi mannanna þriggja, hafi komið fram að ferð þeirra í Kjúklingastræti hafi ekki tengst vinnu þeirra og því væri þeim synjað um bætur. 
Með stofnun Íslensku friðargæslunnar var farið inn á verksvið, sem er nýtt fyrir Íslendingum, og ekki hægt að ætlast til þess að hægt sé að sjá alla hluti fyrir. Það er hins vegar augljóst að ekki er hægt að ætlast til þess af fólki að fari það á hættuslóðir eigi það ekki rétt á bótum komi eitthvað fyrir - hvort sem það er í vinnunni eða frítíma. Óvissunni, sem hefur skapast við það að friðargæsluliðunum, sem særðust í Kabúl, var synjað um bætur, verður að eyða.
