MENNTAGÁTT opnaði í febrúar sl. myndasafn á vefnum, menntagatt.is/gallery. Þar hafa allir grunnskólanemendur haft tækifæri til að senda inn myndir til birtingar. Eitt skilyrði hefur þó verið sett og það er að myndirnar sýni á einhvern hátt íslenskan vetur. 
Myndasafnið er einfalt í notkun, stafrænar myndir eru færðar inn á vefinn, hvort heldur er ljósmyndir eða teikningar. Safninu hefur verið skipt í þrjá flokka eftir aldri nemenda. Innsendar myndir birtast á vefnum um leið og þær hafa verið yfirfarnar af starfsfólki Menntagáttar. 
Viðfangsefni þeirra ríflega fjögur hundruð mynda sem borist hafa í safnið er fjölbreytt, þar má t.d. sjá landslag, fólk og byggingar. Myndirnar eru einnig af ýmsum toga. 
Hægt verður að senda áfram inn myndir næstu daga eða fram til 18. apríl en þá mun dómnefnd fara yfir þær myndir sem borist hafa. Síðasta vetrardag, 20. apríl, verður tilkynnt hvaða myndir hafa verið valdar og hljóta höfundar þeirra viðurkenningar. 
Vefslóð Menntagáttar er menntagatt.is.
