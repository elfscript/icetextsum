SNJÓFLÓÐ féll á veginn milli Súðavíkur og Ísafjarðar, um kílómetra utan við Súðavík, á ellefta tímanum í gærkvöldi. Engum varð meint af en bifreið sem ekið var frá Súðavík um veginn fór inn í flóðið og festist þar. Ökumaður bifreiðarinnar komst þó út úr bílnum af sjálfsdáðum og gat látið lögreglu vita. Bifreiðin var dregin út úr skaflinum og er óskemmd.
Að sögn Geirs Sigurðssonar, rekstrarstjóra Vegagerðarinnar á Ísafirði, var flóðið meðalstórt og sagði hann talsvert snjóalag hafa myndast á veginum, hæst um tveir metrar. Að hans mati er þó ekki mikil hætta á frekari flóðum enda var ekki mikil snjósöfnun í hlíðinni.
