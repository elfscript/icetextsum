ÍSLENSKT skylmingafólk stóð sig frábærlega vel á Norðurlandamótinu í skylmingum með höggsverði sem haldið var í Örebro í Svíþjóð. Ragnar Ingi Sigurðsson úr FH varði Norðurlandameistaratitil sinn og er þetta þriðja árið í röð sem hann sigrar á Norðurlandamótinu. Ragnar sigraði Svíann Erik Wigren 15:5 í úrslitum. Þorbjörg Ágústsdóttir úr Skylmingafélagi Reykjavíkur, varði Norðurlandameistaratitil sinn frá því í fyrra, en hún sigraði Önnu Santaholma frá Finnlandi 15:10 í úrslitum. Ingibjörg Laufey Guðlaugsdóttir, Skylmingafélagi Reykjavíkur, varð Norðurlandameistari í keppni stúlkna 17 ára og yngri en hún átti í höggi við Sigrúnu Guðjónsdóttur úr FH í úrslitum og hafði betur 15:2.
Haraldur Húgósson vann í tveimur unglingaflokkum. Hann sigraði landa sinn Hauk Jónsson í flokki 20 ára og yngri, 15:13, og í flokki 16 ára og yngri lagði hann finnskan keppanda, 15:8. 
Ingibjörg Guðmundsóttir var hlutskörpust í flokki 20 ára og yngri í kvennaflokki. Hún hafði betur gegn finnskri stúlku í úrslitum, 15:10. 
Í liðakeppni fagnaði íslenska sveitin sigri en hún hafði betur á móti þeirri finnsku, 45:40.
