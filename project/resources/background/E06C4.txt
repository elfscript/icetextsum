SPARISJÓÐUR Hafnarfjarðar (SPH) hefur fest kaup á 80% hlutafjár í eignarhaldsfélaginu Hring. Hringur á allt hlutafé í Allianz Ísland hf., sem er söluumboð fyrir þýska trygginga- og sjóðastýringarfyrirtækið Allianz.
Allianz Ísland verður áfram rekið sem sjálfstætt félag sem lýtur sjálfstæðri stjórn. Meðeigandi SPH að félaginu er Sparisjóður Kópavogs (SPK) sem átt hefur 20% hlutafjár í Hring um nokkurra ára skeið. 
Magnús Ægir Magnússon, sparisjóðsstjóri SPH segir kaupverðið trúnaðarmál, en seljendur hafi verið Baugur Group auk nokkurra einstaklinga. 
«Með kaupunum eykst enn sú þjónusta sem viðskiptavinum SPH stendur til boða. Þá er með kaupunum styrkari stoðum skotið undir tekjumyndun sparisjóðsins,» segir Magnús. Hann segir að um góða fjárfestingu sé að ræða, enda sé Allianz Ísland vel rekið fyrirtæki sem vaxið hafi jafnt og þétt frá stofnun þess árið 1994.
