ÞAÐ ER ekkert lát á nýjum sýningarstöðum finnst manni þessa dagana og frábær bjartsýni og starfsgleði í gangi í myndlistinni. Auk þessa er vegleg listahátíð framundan með fjölbreyttri dagskrá og myndlistina í forgrunni, fjölbreyttar sýningar um land allt, þetta er sannarlega frjósamt ár og um að gera að njóta þess og nýta sér það. Gallery Terpentine er nýtt gallerí í bænum, alvöru gallerí sem stendur undir nafni. Hér er komin kærkomin viðbót við i8 og Gallerí Fold sem hvort um sig hafa sína stefnu. Við fyrstu sýn virðist aðaláherslan hjá Gallery Terpentine vera á málaralistina en þó má líka sjá skúlptúra í kjallaranum þar sem nokkur fjöldi verka er til sýnis og sölu. Nafnið dregur hugann óhjákvæmilega að olíulitum og því sem er þeim meðfylgjandi. Húsakynnin við Ingólfsstræti 5 bjóða upp á góða möguleika, björt og rúmgóð, inn af sýningarrými er myndbandsrými og einnig rými þar sem forvörður starfar við viðgerðir verka. Já, þetta er flott viðbót við sýningarsali bæjarins og eykur á aðgengi almennings að samtímalist til sölu.
Það er Halldór Ásgeirsson sem er annar í röðinni með sýningu hjá Gallery Terpentine, en Halldór er kunnur af verkum sínum unnum m.a. með bráðnu hrauni og með ýmsum gerðum af letri og táknum. Hann sýnir hér nokkurn fjölda verka unnin í ýmis efni. Fyrsta verkið sem við blasir er vatnsker þar sem hraunmolar hafa storknað og mynda fjölbreytileg form. Röð af hvítum diskum með svörtum táknum, unnum með hraunglerungi. Stórar reykmyndir eru unnar á ekki ósvipaðan hátt, listamaðurinn strekkir stórt klæði lárétt og skríður svo undir með kerti og teiknar með sótinu lífrænt mynstur. Lífræn form skapast einnig þegar litur er látinn drjúpa í vatn í keri á myndvarpa, á veggnum lifnar myndin við og litur, ljós og vatn vinna saman. Tákn stafrófa heimsins eru síðan notuð til að skapa litríkt mynstur á hringlaga veggmynd. Halldór vinnur þannig augljóslega og markvisst með samspil tilviljunar og táknmynda, lífrænt ferli og vitsmunalegt. Vinna hans er að vissu marki í anda stefna og strauma á öldinni sem leið. Notkun tákna í verkum hans minnir dálítið á Lettrismann frá því um miðja síðustu öld, en sú stefna, með Isidore Isou sem forsprakka, notaði ímynd leturs til að þekja verk sín á fjölbreyttan hátt, verkin voru oft þrívíð, leturímynd þakti yfirborð t.d. ljósmynda eða hluta. Leturímynd því ekki var notað raunverulegt, læsilegt letur heldur leitast við að sýna fram á útlitslega hlið leturs og möguleikum leturs til að skapa merkingu var vantreyst. Einnig var áherslan á líkamstjáningu tekin fram yfir tæknilegar aðferðir myndsköpunar. Líkamstjáningin var líka í forgrunni hjá listamönnum á borð við Henri Michaux sem notuðu td. austurlenskt letur sem áhrifavald í verkum sínum og auðvitað hjá expressionistum eins og Jackson Pollock sem einnig notaði ólæsileg leturtákn í upphafi ferils síns. Það er helst að list Halldórs mæti stefnum sem þessum í líkamstjáningunni í reykmyndunum og í krafti tilviljunarinnar í vatnslitamyndunum í kerinu og í storknun hraunmolanna. Halldór vinnur síðan á annan hátt með tákn þau sem hann notar, en hann notar raunverulegt letur, þó varla læsilegt nema þeim sem kann fleiri tungumál en flestir. Þetta samspil hins læsilega og óskiljanlega er áhugavert. Þannig verður táknmál Halldórs sem listamanns, hið raunverulega «letur» sem notað er til að vinna verkin, táknmál sem byggist á líkamlegri upplifun, tengingu við öfl náttúrunnar og vitrænum skilningi áhorfandans sem hluta af ákveðnu menningarsamfélagi. Lifandi vatnslitamyndirnar gæða sýninguna lífi í samræmi við vinnu Halldórs að öðru leyti og þær gera áhorfandanum mögulegt að upplifa hið skapandi augnablik af eigin raun. 
Ragna Sigurðardóttir
