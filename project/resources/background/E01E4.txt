Fyrirhuguð stytting náms á framhaldsskólastigi er umdeild, fyrir margra hluta sakir. Skólameistarar nokkurra framhaldsskóla hafa gagnrýnt þær tillögur sem fyrir liggja, sem og talsmenn kennara í ákveðnum greinum. Nú hafa samtök framhaldsskólanema jafnframt mótmælt áformunum eindregið. 
Á fimmta hundrað framhaldsskólanema kom saman á Austurvelli í síðustu viku til að mótmæla styttingu náms í framhaldsskólum. Hagsmunaráð íslenskra framhaldsskólanema stóð fyrir mótmælafundinum, en það er skipað fulltrúum sex af stærstu framhaldsskólum landsins. Létu skipuleggjendur mótmælanna meðal annars þá skoðun í ljós að mun vænlegra væri að stytta nám á grunnskólastigi og að með styttingu framhaldsskólans réðu sparnaðarsjónarmið ferðinni, fremur en hagsmunir nemenda. 
Í grein í Morgunblaðinu í gær nefndu framhaldsskólanemar, sem blaðamaður tók tali, ýmis rök gegn þeim hugmyndum sem liggja fyrir um styttingu náms í framhaldsskólum. Viðmælendunum fannst fram hjá framhaldsskólanemum gengið í umræðu og stefnumótun um málið og töldu hættu á að bæði framhaldsskóla- og háskólanám á Íslandi yrði gengisfellt. Þeir lögðu áherslu á að stytting námsins myndi draga úr valmöguleikum þeirra, auka einsleitni skólanna og minnka fjölbreytni. Ekki síst höfðu nemendurnir áhyggjur af því að með samþjöppun námsins gæfist minni tími fyrir félagslíf, sem væri mikilvægur þáttur framhaldsskólaáranna. Bentu þeir á að þetta væri fyrsta skólastigið þar sem nemendur stunduðu nám og félagslíf á eigin forsendum og þar eignuðust þeir vini fyrir lífstíð. 
Morgunblaðið hefur fært rök fyrir því að eðlilegra sé að stytta nám á grunnskólastigi en framhaldsskólastigi og undir það taka nemendurnir. «Þessi fyrstu tíu ár eru óttalegt dútl,» verður einum að orði og víst er að mörgum þykir það ekki orðum aukið. Til dæmis er ærin ástæða til að hefja tungumálakennslu mun fyrr en nú er gert og almennt mætti nýta árin í grunnskólanum mun betur. 
Stytting framhaldsskólans er mál sem snertir allt þjóðfélagið, þar sem hún miðar að því að stúdentar komi fyrr út á vinnumarkaðinn. Það snertir kennarastéttina, bæði á grunn- og framhaldsskólastigi, en vitanlega fyrst og fremst nemendurna sjálfa. Núverandi framhaldsskólanemar eru eðlilegur málsvari þeirra sem fyrirhugaðar breytingar munu hafa áhrif á í nálægri framtíð og því er rík ástæða til að gefa skoðunum þeirra gaum.
