ÓLAFUR Stefánsson og félagar í Ciudad Real misstu naumlega af Evrópumeistaratitlinum í handknattleik á laugardaginn þegar þeir töpuðu 29:27 fyrir Barcelona. Fyrri leiknum lauk með 28:27 sigri þannig að tæpara gat það ekki verið.
Leikurinn var gríðarlega skemmtilegur og vel leikinn nema síðustu tíu mínúturnar, þá virtust taugarnar og spennan ná yfirhöndinni hjá flestum leikmönnum. 
Staðan í leikhléi var 17:15 fyrir Barcelona og Ciudad komst í fyrsta sinn yfir í leiknum eftir tólf mínútna leik í síðari hálfleik og átti Ólafur stóran þátt í því, átti tvær stoðsendingar í röð þannig að Ciudad náði tveggja marka forystu, 22:24. 
Barcelona komst aftur yfir, 26:25, með því að gera þrjú mörk í röð og félagi Ólafs, Pajovic fékk rautt spjald fyrir brot á hornamanni Barcelona. Staðan var síðan 27:26 í einar sjö mínútur og var Barcelona í sókninni lengst af þeim tíma og fékk fjölmörg ódýr aukaköst hjá þýskum dómurum leiksins. 
Þegar tvær og hálf mínúta var eftir minnkaði Dujshebaev muninn í 28:27, eins og fyrri leikurinn fór. Það var því ljóst að annað hvort yrði framlengt eða að Ciudad dygði að skora eitt mark. 
Börsungar voru í sókn alveg þar til hálf mínúta var eftir, en þá skoruðu þeir úr vítakasti. Ólafur fékk tveggja mínútna brottvísun fimmtán sekúndum áður og annar félagi hans skömmu áður þannig að Ciudad var tveimur leikmönnum undir. 
Ciudad fór í sókn, heldur fáliðað, og Djushebaev reyndi skot af gólfinu en það var varið. Þar með voru Börsungar orðnir Evrópumeistarar. 
Ólafur og Djushebaev voru allt í öllu í liði Ciudad og í raun mæddi allt of mikið á þeim og gat vörn Barcelona því einbeitt sér að þeim tveimur því aðrir voru ragir við að taka af skarið. Þeir félagar gerðu sex mörk hvor. 
Hjá Barcelona var örvhenta skyttan Nagy markahæstur með 9 mörk.
