Eftir Stefán Helga Valsson FORSVARSMENN fyrirtækja í ferðaþjónustu, sem taka á móti erlendum ferðamönnum, hafa af því áhyggjur að afkoma þeirra verði með versta móti í ár að því er fram kom í samtali við þá í gær. Ástæður þess eru styrking íslensku krónunnar gagnvart erlendum gjaldmiðlum, einkum Bandaríkjadal, og verðbólga innanlands. Bandaríkjamenn geta nú vænst þess að greiða 42% hærra verð fyrir ferðir til Íslands en þeir gerðu árið 2002.
Ljóst er að nokkur fyrirtæki í ferðaþjónustu munu veita þjónustu í sumar sem samið var um fyrir 6-12 mánuðum sem miðaðist við gengi íslensku krónunnar þá. Hugsanlegt er að fyrirtæki þurfi að veita þjónustu samkvæmt gerðum samningum á verði sem er undir kostnaðarverði. 
Samkeppni ferðaskrifstofa við móttöku erlendra ferðamanna til Íslands er hörð og af þeim sökum eru fyrirtækin knúin til þess að veita ávallt góða þjónustu á hóflegu verði. 
Heildartekjur ferðaþjónustunnar hafa aukist verulega síðustu ár. Hins vegar hafa tekjurnar ekki hækkað í réttu hlutfalli við fjölda ferðamanna og framlegð margra fyrirtækja er lítil. 
Hvatahópar fælast Ísland
«Hvatahópar hafa fælst frá Íslandi vegna þess hve verðlag á Íslandi er orðið hátt miðað við aðra áfangastaði. Jafnvel Noregur, sem hefur haft orð á sér að vera einn dýrasti ferðamannastaður veraldar, er orðinn ódýrari,» segir Gunnar Rafn Birgisson, eigandi ferðaskrifstofunnar Atlantik. «Áhrif sterks gengis íslensku krónunnar setja allar áætlanir í rekstri ársins 2005 í uppnám.» Ástæða vandans eru gengisbreytingar sem verða frá því að samningar takast við erlenda aðila þar til þjónustan er veitt. «Erfitt er að halda uppi «gengisvörnum» og mér reiknast til að tekjulækkun þessa árs verði á bilinu 10-15%. Verðbólga á Íslandi eykur enn á vandann,» segir Gunnar. 
Signý Guðmundsdóttir, eigandi Ferðaskrifstofu Guðmundar Jónassonar, er fremur svartsýn á afkomu sumarsins. «Sterkt gengi íslensku krónunnar er grafalvarlegt mál fyrir ferðaþjónustuna. Allt verð hjá okkur var gefið út í september í fyrra þegar krónan var mun veikari. Mismuninn þurfum við að brúa,» segir hún. Aðspurð svarar hún því að fyrirtækið nýti sér ákveðna gengisvörn sem sé ekki nándar nærri nóg þegar krónan sveiflast svona mikið. Hún segist óttast að afkoma fyrirtækja í ferðaþjónustu eigi ekki eftir að batna þótt fjöldi ferðamanna til landsins aukist - «það sé hreint grátlegt.» 
42% dýrara en árið 2002
«Kostnaður Bandaríkjamanna vegna ferða til Íslands hefur aukist um 42% frá árinu 2002 vegna styrkingar íslensku krónunnar. Þrátt fyrir það er áhugi fyrir ferðum til Íslands meiri hér vestanhafs en nokkru sinni. Miðað við þennan mikla áhuga ætti aukningin á ferðum Bandaríkjamanna til Íslands að vera að minnsta kosti helmingi meiri en hún er. Í fyrra nam aukningin átta prósentustigum,» segir Einar Gústafsson, forstöðumaður Ferðamálaráðs í Bandaríkjunum. Hann segir ferðaskrifstofur á Íslandi, sem sinnt hafa þjónustu við erlenda ferðamenn, hafa reynt að lækka verðið til að halda viðskiptum. «Ég tel að 25% gengislækkun Bandaríkjadals hefði verið lagi á þessu tímabili - miðað við markaðaðstæður, en fjörutíu og tveggja prósenta gengislækkun er of mikil,» segir Einar. 
Nær óseljanleg vara
«Nokkur fyrirtæki í ferðaþjónustu sitja uppi með nær óseljanlega vöru vegna þess að gengi íslensku krónunnar hefur styrkst svo mikið. Þetta á einkum við fyrirtæki sem samið hafa um verð í Bandaríkjadölum sem hafa fallið um 20% í verðgildi gagnvart íslensku krónunni. Fyrirtæki sem hafa gert samninga í öðrum gjaldmiðlum standa eitthvað betur að vígi. Gengiskarfa Seðlabanka Íslands hefur lækkað um rösklega 10% síðustu sex mánuði. Ljóst er að þau fyrirtæki sem seldu ferðir til Íslands fyrir 6 mánuðum eða lengra aftur í tímann eru búin að tapa stórum hluta álagningar sinnar,» segir Þorleifur Þór Jónsson, hagfræðingur Samtaka ferðaþjónustunnar. 
Tekjuaukning minni en fjölgun gefur til kynna
Í Fréttabréfi Samtaka ferðaþjónustunnar kemur fram að á síðasta ársfjórðungi 2004 fjölgaði ferðamönnum um 8,7% á meðan gjaldeyristekjur drógust saman um 4,2% vegna styrkingar íslensku krónunnar gagnvart erlendum gjaldmiðlum. Tölur fyrir allt árið liggja ekki enn fyrir. 
«Gjaldeyristekjur fara sífellt vaxandi. Hins vegar hafa gjaldeyristekjur ekki vaxið í réttu hlutfalli við fjölgun ferðamanna,» segir Þorleifur. 
«Gengissveiflur undanfarinna áratuga hafa ekki haft varanleg áhrif á umfang ferðaþjónustunnar á Íslandi. Hins vegar geta gengissveiflur haft mikil áhrif á afkomu ferðaþjónustufyrirtækjanna,» segir Magnús Oddsson ferðamálastjóri. Höfundur er meistaranemi í blaða- og fréttamennsku við HÍ.
