Hans Kristján Guðmundsson er fæddur árið 1946. Hann lauk prófi í eðlisverkfræði (civ.ing) við Tækniháskólann í Stokkhólmi 1973 og doktorsprófi í eðlisverkfræði frá sama skóla 1982. Hans Kristján hefur gegnt starfi forstöðumanns Rannís frá því árið 2003. Hans Kristján er kvæntur Sólveigu Georgsdóttur og saman eiga þau soninn Gunnar Ólaf.
Hans Kristján Guðmundsson er fæddur árið 1946. Hann lauk prófi í eðlisverkfræði (civ.ing) við Tækniháskólann í Stokkhólmi 1973 og doktorsprófi í eðlisverkfræði frá sama skóla 1982. Hans Kristján hefur gegnt starfi forstöðumanns Rannís frá því árið 2003. Hans Kristján er kvæntur Sólveigu Georgsdóttur og saman eiga þau soninn Gunnar Ólaf. 
Málþing um reynsluna af nýju kerfi samkeppnissjóða vísinda- og tæknirannsókna verður haldið á Hótel Loftleiðum fimmtudaginn 28. apríl kl. 13. Boðað er til málþingsins af Rannís, starfsnefndum Vísinda- og tækniráðs, menntamálaráðuneytinu og iðnaðarráðuneytinu.
Hans Kristján Guðmundsson er forstöðumaður Rannsóknamiðstöðvar Íslands (Rannís), en Rannís sér um að reka hina nýju samkeppnissjóði. Hans Kristján segir að undanfarin tvö ár hafi verið í gangi nýtt opinbert stjórnkerfi vísinda og tækni og á málþinginu sé ætlunin að skoða hvernig þetta nýja kerfi hafi skilað sér. «Fyrir tveimur árum var stefnumótun í vísindum og tækni flutt inn í nýstofnað Vísinda- og tækniráð sem hefur fimm ráðherra innanborðs. Til að auka fjármagn til rannsókna í samkeppni var sjóðakerfinu á sama tíma breytt á þann hátt að þeir tveir sjóðir sem fyrir voru undir hatti Rannís og hétu Vísindasjóður og Tæknisjóður, voru sameinaðir í einn sjóð sem heitir Rannsóknarsjóður. Í þennan sjóð sækja vísindamenn, tæknimenn, fyrirtæki, stofnanir og háskólar, fé til verkefna, allt frá grunnrannsóknum til hagnýtra rannsókna. Einnig var stofnaður nýr sjóður á vegum iðnaðarráðuneytisins sem heitir Tækniþróunarsjóður og er hann rekinn af Rannís. Á málþinginu ætlum við að velta upp spurningum um það hvort þessar breytingar hafi orðið til góðs eða ills, fara í gegnum úthlutunarstefnu sjóðanna og einnig verður skoðað á hvern hátt er unnið úr umsóknum, hvernig matið fer fram og hver reynslan sé af því. Við í Rannís ætlum að bregða upp mynd af árangri stofnana og fyrirtækja í þessu nýja kerfi og skoða hvort eitthvað megi betur fara og ég efast ekki um að lífleg umræða skapast um það, því mikill slagur er um það fjármagn sem til boða stendur. Einnig munu fulltrúar þeirra stofnana og fyrirtækja sem sækja í sjóðina, tjá sig um hvernig þetta nýja kerfi virkar. Við verðum með pallborðsumræður þar sem púlsinn verður tekinn á þessu nýja kerfi styrktarsjóða, en allir í vísindasamfélaginu eru mjög gagnrýnir á að þessir sjóðir séu ekki nógu stórir.» Hans Kristján segir að úthlutað sé einu sinni á ári bæði úr hinum nýja Rannsóknarsjóði og Tækniþróunarsjóði. «Úthlutun úr þessum samkeppnissjóðum er mikilvæg viðbót við vísindasamfélagið, því eingöngu er úthlutað til gæðaverkefna. Í heildina er það mín tilfinning að ýmislegt hafi batnað með þessu nýja kerfi og þá fyrst og fremst í formi aukins fjármagns í sjóðunum.» 
Frekari upplýsingar um málþingið má finna á slóðinni www.rannis.is.
