Gunnþóra Björgvinsdóttir fæddist á Búðum í Fáskrúðsfirði 11. nóvember 1916. Hún lést á Landspítalanum í Fossvogi 12. febrúar síðastliðinn. Foreldrar hennar voru þau Björgvin Þorsteinsson kaupmaður á Búðum, f. 19. okt. 1889, d. 11. feb. 1964, og Oddný Sveinsdóttir húsmóðir, f. 3. okt. 1897, d. 2. ág. 1977. Gunnþóra var elst fjögurra systra. Hinar eru: Ragnheiður, f. 6. mars 1921, Valborg, f. 16. mars 1925, d. 1. feb. 1996, og Ása, f. 25. júlí 1928. Seinna ættleiddu foreldrar hennar tvö börn Ragnheiðar; Oddnýju, f. 1940, og Björgvin, f. 1945.
Gunnþóra giftist 8. október 1938 Óskari Björnssyni fyrrverandi deildarstjóra á Skattstofu Reykjavíkur, f. 19. apríl 1913 á Berunesi við Reyðarfjörð. d. 15. júlí 1995. Foreldrar hans voru Björn Oddsson, bóndi á Berunesi við Reyðarfjörð, f. 6. des. 1882, d. 31. maí 1961, og Guðlaug Þorsteinsdóttir húsmóðir, f. 29. jan. 1880, d. 18. sept. 1967. Hann var einn átta systkina, sem öll eru látin. Börn Gunnþóru og Óskars eru: 1) Edda, f. 1940, gift Halldóri Hannessyni, þau eiga sex börn; Gunnþóru f. 1963, Arnar Hannes, f. 1966, Jósef, f. 1969, Katrínu, f. 1972, Guðlaugu Ósk, f. 1974, og Jónu Björgu, f. 1974. 2) Iðunn, f. 1945, gift Hafsteini Hafliðasyni, þau eiga þrjár dætur; Ragnheiði Gróu, f. 1967, Gunnþóru, f. 1969, og Sigríði, f. 1977. 3) Oddný, f. 1948, gift Helga Guðmundssyni, þau eiga tvo syni, Óskar, f. 1968, og Guðmund, f. 1975. 4) Óskar, f. 1952, kvæntur Ragnheiði Baldursdóttur, þau eiga þrjú börn; Sigríði Stefaníu, f. 1971, Óskar Björn, f. 1973, og Baldur Örn, f. 1980. 
Gunnþóra átti sín bernskuár á Fáskrúðsfirði en fór ung til Reykjavíkur þar sem hún gekk í Verslunarskólann og vann að námi loknu ýmis störf þar til hún gekk í hjónaband. Lengstan hluta starfsævi sinnar vann hún við saumaskap, fyrst á eigin vegum en síðar á saumastofunni Sólídó og loks á saumastofu Landakotsspítala. Gunnþóra var mikil hannyrðakona og eftir hana liggur fjöldi fallegra muna. Þau Óskar bjuggu allan sinn búskap í Reykjavík, lengst í húsi sínu í Hvammsgerði 2. 
Útför Gunnþóru verður gerð frá Grensáskirkju í dag og hefst athöfnin klukkan 13. 
Ég hafði komið mér upp hárgreiðslu og klæðnaði í takt við tímann, kom akandi á fjölskyldubílnum og reyndi auk þess að sýnast töff, en bæði orðið og hugtakið var nýtt á Íslandi þá, en allt þetta taldi ég vænlegt til að ganga í augun á stúlkunni, sem ætlaði með mér á ball. En það var ekki hún, sem kom til móts við mig, heldur rauðhærð kona á miðjum aldri. Hún hafði hratt á hæli, brosti með öllu andlitinu og hafði prakkaralegt blik í augum. Yfir handlegg hennar hékk kjóll. Heyrðu, strákur, farðu með þennan kjól fyrir mig til kellingar inni í Langagerði. Þegar þú kemur aftur færðu pönnukökur í eldhúsinu, meðan ég rimpa saman kjólinn hennar Eddu. Röddin var dálítið hás, full af kátínu og glettni. Mér hvarf allur töffaraskapur fyrir lífstíð, gerði eins og mér var sagt og ekki löngu seinna komu þær mæðgur niður í eldhúsið, kjóllinn var tilbúinn. Þetta tók ótrúlega stuttan tíma, því seinna sögðust þær ennþá hafa verið að velta fyrir sér sniðinu, þegar ég kom. Ég hafði kynnst verðandi tengdamóður minni. Hún tók þessum 17 ára strák strax eins og hún hefði beðið eftir að einmitt hann kæmi inn í fjölskylduna. Við urðum mestu mátar frá fyrstu kynnum og Gunnþóra varð einn minn besti vinur.
Gunnþóra var fædd og upp alin á Fáskrúðsfirði, elst fjögurra systra. Faðir hennar, Björgvin, var umsvifamikill kaupmaður og athafnamaður, afar vel látinn, greiðvikinn og sífellt með spaugsyrði á vörum. Frá honum kann Gunnþóra að hafa erft sína listrænu æð, en Björgvin var ágætur myndlistarmaður. Móðir hennar, Oddný Sveinsdóttir var af alkunnu dugnaðar- og tónlistarfólki komin, hún stóð af miklum myndarskap fyrir heimilinu svo orð fór af. Alla bestu eiginleika foreldra sinna hafði Gunnþóra í vegarnesti, þegar hún fór til framhaldsnáms í Verzlunarskólanum. Best gæti ég trúað að ýmsir piltarnir í Reykjavík hafi litið þessa fallegu og skemmtilegu stúlku að austan hýru auga. En hugur hennar og hjarta voru annars staðar. Þau Óskar Björnsson, pilturinn frá Berunesi í Reyðarfirði, voru, að ég held, lofuð hvort öðru allt frá blábernsku. Hann tók sitt framhaldsnám í Reykholti og síðan settust þau að í Reykjavík eins og svo margt ungt fólk af landsbyggðinni á 4. áratugnum. Þau Gunnþóra og Óskar giftu sig árið 1938 heima hjá séra Bjarna, dómkirkjupresti, í Lækjargötunni, og gengu svo saman hönd í hönd út í sólskinið og áttu ekkert nema hvort annað og hófu síðan búskapinn í lítilli kjallaraíbúð í Vesturbænum. Þetta voru krepputímar og fólk hafði lítið umleikis. Margir ættingjar og vinir að austan fluttu í bæinn, en það gat verið erfitt að fá atvinnu og húsnæði. Litla íbúðin þeirra Gunnþóru og Óskars var samt aldrei svo lítil, að ekki væri pláss til að skjóta skjólshúsi yfir ættingja eða vini í vanda. Eldhúsgólfið var hvort sem er ekkert notað á nóttunni, svo ef þú vilt þá... Alltaf þessi sama rausn og gestrisni, hvort sem var af litlu eða stóru að taka. Heimilið varð líka snemma samkomustaður þessa fólks og reyndar seinna allra mögulegra annarra. 
Meðan heimurinn barst á banaspjót, bjuggu þau Óskar og Gunnþóra sig undir æviveginn samferða framundan og loks, þegar börnin voru orðin fjögur, réðust þau í það stórvirki að byggja sér hús, voru meðal frumbýlinganna í Smáíbúðahverfinu. Startkapítalið var ein skófla, bjartsýni og dugnaður. Sveitapilturinn og fyrrum vegavinnumaðurinn Óskar kunni þar vel til verka en Gunnþóra fór að taka að sér saumaskap. Hún var einstaklega flink og smekkleg saumakona, auk þess að vera bæði fljót og vandvirk. Saumaskap stundaði hún meðfram húsmóðurstörfum í mörg ár, seinna vann hún við saumaskap utan heimilis. Í mörg ár hafði hún einnig umsjón með fermingarkirtlum Grensássóknar, að gamni sínu, eins og hún sagði. Gamanið fólst í að þvo og strauja, máta, stytta, síkka og gera við og allt það annað, sem með þarf til að vel fari. Auk þess að sauma fatnað heklaði Gunnþóra af ótrúlegri snilld, langt fram á efri ár. Allir afkomendur skyldu sofa við rúmfatnað með hekluðum bekk, gjarnan með upphafsstöfum sínum. Einnig heklaði hún stórar myndir, gluggaprýði, allt var þetta handverk hennar hreinustu listaverk, enda lék allt í höndum hennar. 
Þegar ég kynntist fjölskyldunni, voru elstu dæturnar á unglingsaldri og mikill gestagangur, bæði af því krakka- og unglingastóði, sem börnunum fylgdi, en einnig af vinum þeirra hjóna og ættingjum. Það fór ekki fram hjá neinum, sem þarna kom, að auk barnanna voru bæði ást og hamingja til heimilis hjá Gunnþóru og Óskari. Gunnþóra hafði glatt, skemmtilegt og dálítið stríðið viðmót, græskulaust gaman í dagsins önn. Gestrisni og rausn voru henni í blóð borin. Enda dróst fólk að heimilinu, fólki leið vel með þeim Óskari og Gunnþóru. Fyrrum skólafélagar barnanna komu þangað í heimsókn, þótt gamli skólafélaginn væri fluttur að heiman og víðs fjarri. Óskar var á yfirborðinu þyngri á bárunni, en gamla æskuástin hans gat samt fengið hann til að taka snúning við dansmúsíkina í útvarpinu, ef hún vildi. Og stundum gátu þau hagað sér eins og krakkar, sem fá skyndilega hugdettu, á kolómögulegum tíma. Breyta uppröðuninni á mublunum í stofunni upp úr miðnætti, nú eða bara að skipta um lit á veggjunum, líka eftir miðnætti. Þau voru einhverjir mestu vökugaurar, sem ég hef kynnst. Óskar fór oft að vinna í garðinum seint á kvöldin eftir svo langan vinnudag, að nú á tímum bryti það í bága við lög. Gunnþóra lá heldur ekki á liði sínu, hún sat kannski við að sauma, klára eitthvað, áður en hún kom svo út í beðin til Óskars. Var þá kannski líka með kaffi og nýbakaðar vöfflur, sem þau gæddu sér á úti í garðinum. Var klukkan orðin tvö, eða meira? Það getur vel verið, en hvenær spyr ástfangið fólk hvað klukkan sé orðin, þegar það vill vera saman? Þegar þau eignuðust bíl, þá komin um fimmtugt, urðu þau eins og ungviði á vori. Með tjald, svefnpoka og prímus var farið um landið þvert og endilangt. Við brostum stundum að því, börnin og tengdabörnin, að aldrei var Gunnþóra í gallabuxum, síðbuxum, hvað þá heldur sportgalla í þessum ferðum. Um það voru þau hjónin alveg sammála. 
Gunnþóra hafði gaman af tónlist og lék sjálf á píanó. Hún var mjög smekkvís á tónlist og mér er nær að halda að góður vinur þeirra hjóna, Sigfús Halldórsson, tónskáld, sem oft kom á heimilið, hafi stundum prufukeyrt nýju lögin sín þar til að heyra og sjá viðbrögð Gunnþóru, hafi treyst dómgreind hennar. 
Gunnþóra hafði einstakt lag á að láta fólki líða vel nálægt sér. Það átti til dæmis aldrei neinn í stórfjölskyldunni svo ómerkilegt afmæli að Gunnþóra myndi ekki eftir því. Ef þetta var einhver á heimilinu, þá var a.m.k. smá tilhald í mat, afmæliskaffi og einhver gjöf. Sama var, ef einhver átti einhverju að fagna, það þurfti ekki endilega að vera svo mikið eða merkilegt, en sá var látinn fá þá notalegu tilfinningu að hann ætti daginn eins og stundum er sagt. Öllum þykir vænt um þetta og það vissi Gunnþóra. Þetta var hluti af þeirri rausn og myndarskap, sem einkenndi Gunnþóru alla tíð. Barnabörnin gerðu stundum góðlátlegt grín að ofrausn hennar í mat og drykk, þegar þau heimsóttu hana, en samt fannst þeim svo gott að láta ömmu dekra við sig. 
Já, og nú hefur amma Gunn, eins og barnabörnin kölluðu hana, kvatt. Hún var búin með lífið sitt, segir yngsta kynslóðin í fjölskyldunni. Stuttu eftir að Óskar dó, fyrir 11 árum, fór heilsan að gefa sig, en fram eftir öllum aldri var Gunnþóra mjög heilsuhraust. Hún fékk nokkur áföll en stóð jafnan upp aftur, þótt bæði sjón og heyrn væru farin að gefa sig. En uppgjöf var ekki til í orðasafni Gunnþóru og hún vissi að líklegast yrðu áföllin fleiri en það fyrsta. Hún skipulagði allt mjög nákvæmlega í kringum sig. Hver hlutur átti sinn stað og hver hlutur var hafður á sínum stað. Dætur og tengdadóttir tóku sína helgina hver til að aðstoða Gunnþóru heima fyrir. Byrjað var á að fara með henni í verslunarferð, þar sem allt, sem kaupa átti var fyrir fram ákveðið. Eins var um annað, allt var þrautskipulagt. Þótt sjónin væri orðin döpur, sást það varla á hreyfingum hennar heima fyrir. Á þennan hátt gat hún búið í sinni eigin íbúð allt til æviloka. Svo kom þetta seinasta áfall rétt fyrir áramót. Allt til dauðadags barðist hún hetjulega fyrir því að ná heilsu á ný. En nú var ekki stætt lengur. Það dró smátt og smátt af henni og hún sofnaði frá okkur uns kallið kom eftir meira en sex vikna baráttu. Löngu og farsælu lífi hefur verið lifað. 
Að lokum vil ég þakka starfsfólki á B-2 á Borgarspítala fyrir fágæta umönnun um Gunnþóru seinustu ævidaga hennar. Sú umhyggja og hlýja, nærgætni og virðing, sem henni var þar sýnd, fór ekki fram hjá neinum af hennar nánustu, ekki henni sjálfri heldur. 
Halldór Hannesson.
Undanfarnar vikur hafa brot um samverustundir með ömmu Gunn liðið gegnum huga minn þar sem ég hef setið og haldið í hönd hennar eða strokið á henni hárið, vitandi það að nú væri komið að leiðarlokum í lífi hennar. Þetta eru myndbrot af samverustundum okkar sem líða gegnum hugann eitt af öðru. Myndbrot af því þegar við systkinin vorum lítil í bíltúr með ömmu og afa og við sáum geiturnar, þegar afi færði litla eldhúsborðið í Hvammsgerðinu inn í hurðargatið í stofunni þar sem við borðuðum ljúffengu smásteikina hennar ömmu með kartöflumúsinni, þegar við tíndum nípurnar af trénu í garðinum í nípusúpuna, þegar við spiluðum rommí í marga klukkutíma og þar sem amma sat í stólnum sínum með hekludótið. 
Ég fer oft í gegnum myndbrotin af því þegar hún var að sauma kjólana á mig fyrir nemendamótin í Verzlunarskólanum, hversu snögg hún var að því, enda alvön saumakona og vandvirk með eindæmum. Henni þótti mjög vænt um að ég væri í þessum skóla enda Verzlunarskólagengin sjálf og sótti nemendamótin frá sínum árgangi alveg fram til síðasta árs. Stundum mátti vart á milli sjá hvor væri spenntari að fara á nemendamót, ég þegar ég var 17 ára eða amma þegar hún var 88 ára. 
Amma hafði einstakt dálæti á litlu Védísi minni, hún ljómaði alltaf þegar við komum í heimsókn. Eitt af mörgum myndbrotum mínum af þeim tveimur er þar sem Védís, tæplega ársgömul, situr í körfunni framan á göngugrindinni hennar langömmu sinnar og eru þær báðar skellihlæjandi. Það er mér einnig ómetanlegt myndbrotið af okkur ömmu saman í Háteigskirkju í haust á brúðkaupsdegi mínum þar sem hún ein fékk að koma á bak við fyrir athöfnina og sjá brúðina. Ég sá stoltið og gleðina skína úr augum þeirra mæðgina, pabba og hennar, og ég vissi að hún lagði sannarlega mikið á sig til að geta verið með mér þennan merka dag. 
Við vorum miklar vinkonur og öll þessi myndbrot ásamt mörgum öðrum eru ljúfar minningar sem ég geymi í hjarta mínu. 
Hvíl í friði elsku amma. Þitt barnabarn. 
Sigríður Stefanía Óskarsdóttir.
Hún var einn af lævirkjunum fjórum sem pabbi gróðursetti framan við Ás, einn fyrir hverja dóttur í húsinu. Dæturnar í Ási voru fjórar, beinvöxnu lerkitrén stóðu sem fögur tákn. Svo listrænn hann pabbi, enda náðu þau Gunnþóra vel saman í listsköpun og ást á náttúrunni. Hún var líka pabbastelpa, bar nöfn föðurforeldranna, Gróa og Þorsteinn, sem fléttuðust vel saman í nafninu Gunnþóra. 
Hún var elsta dóttirin og pabbi málaði ævintýramynd fyrir tveggja ára stelpuna sína. Málverkið af litlu kettlingunum hékk alltaf í stofunni hjá Gunnþóru. Heimilið bar listfengi hennar og smekkvísi glöggt vitni. Hún var mikil handavinnukona, eins og sást á fallegu handbragði í teppum, púðum og stólsessum. 
Á miðjum kreppuárunum var lítið um vinnu, jafnvel ekki fyrir stúlku með góðar einkunnir úr Verslunarskólanum, svo að Gunnþóra fór að vinna í Hressingarskálanum. 
«Hún var stórsæt,» segir 96 ára kona sem sér ungu stúlkuna, Gunnþóru, fyrir sér, með dökkrautt hár og fallegan vöxt. Kjarval vandi komur sínar á Hressingarskálann og vildi fá að mála afgreiðslustúlkuna, en Gunnþóra færðist undan. Litla mynd fékk hún þó frá honum, eins og margir vinir hans. 
Gunnþóra giftist æskuvini sínum, Óskari Björnssyni frá Berunesi við Reyðarfjörð. Þau þekktust strax sem unglingar og voru samferða í lífinu á meðan Óskar lifði. Börnin urðu fjögur og Gunnþóra átti stóran hóp afkomenda í kringum sig. 
Saumalistin varð atvinna Gunnþóru á heimavelli meðan börnin voru að alast upp. 
Fallegir módelkjólar runnu út úr saumavél Gunnþóru um langt árabil. Hún gaf margri konunni tækifæri til að velja sér kjóla upp úr tískublöðum. Bekkurinn hefur oft verið þéttsetinn heima hjá Gunnþóru. Blár, perlusaumaður ballkjóll með prinsessusniði liggur innpakkaður í plasti, gaf umgjörð á dansandi kvöldstundum fyrr á árum. Nú safngripur, minning um handbragð móðursystur minnar. 
Dæturnar í Ási voru fjórar. Dótturdóttir bættist síðar í hópinn, sú sem þetta skrifar. Valborg blessuð hvarf yfir móðuna miklu fyrir tíu árum. Sú næstelsta, móðir mín Ragnheiður, hefur dvalið fjarvistum frá heimalandinu yfir hálfa öld. Hugur hennar dvelur löngum á æskuslóðunum heima á Fáskrúðsfirði og hjá systrunum. Samband hennar og Gunnþóru var einstakt. Þær skrifuðust á og hringdu oft hvor í aðra. Síðustu símtölin voru erfið, báðar búnar að missa mikið heyrn, en þær vissu hvor af annarri. Þetta er erfiður tími fyrir móður mína að geta ekki fylgt ástkærri systur síðasta spölinn. 
«Gunnþóra býr alltaf í huga mér, ég mun tala við hana þótt hún sé farin,» segir móðir mín. «Ég gleymi aldrei hvað var hlýlegt og notalegt að heimsækja hana. Einu sinni kom ég til Íslands með einn soninn. Þá var fullt af fólki hjá Óskari og Gunnþóru, en þau tóku ekki annað í mál en að við gistum hjá þeim. Gestrisni þeirra var einstök. Richard, eiginmaður minn, kom einn til Íslands þegar verið var að opna Vaxmyndasafnið, hans verk. Gunnþóru fannst alveg sjálfsagt að búa um hann í stofunni. Hún vildi alltaf allt fyrir mann gera.» 
Fyrir hönd móður minnar og mín þakka ég Gunnþóru fyrir allt og allt. Stórfjölskyldu hennar eru sendar samúðarkveðjur. 
Oddný Sv. Björgvins.
