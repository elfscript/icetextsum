NOKKRAR spurningar til Markúsar Arnar Antonssonar útvarpsstjóra í tilefni af grein hans í Morgunblaðinu á miðvikudaginn:
Þú segir að starfsmenn fréttastofunnar hafi «látið allt faglegt mat lönd og leið» fyrirfram, er þeir lögðust gegn skipun Ívars Guðmundssonar í fréttastjórastarfið forðum. Þeir einblíndu bara á að fá einn úr sínum hópi sem hæstráðanda. Telur þú að það hafi verið óheppilegt fyrir fréttastofuna að Margrét Indriðadóttir var ráðin fréttastjóri, þegar þú lítur yfir 19 ára feril hennar? Hvaða faglega mat telur þú að fréttamenn hafi látið lönd og leið á sínum tíma? 
Telur þú að fréttastofa Útvarpsins verði betur komin í höndum þess unga, reynslulitla manns sem nú hefur verið ráðinn í stöðu fréttastjóra Útvarps en til að mynda Friðriks Páls Jónssonar, sem hefur starfað nær 30 ár á fréttastofunni við góðan orðstír, var varafréttastjóri í mörg ár og hefur nú verið fréttastjóri í hálft ár? 
Þú segir að sú fullyrðing að nýráðinn fréttastjóri standist ekki faglegt mat sé fyrirsláttur. Hver telur þú að sé þá hin raunverulega ástæða fyrir því að fréttamennirnir telja hann ekki hæfan til að stjórna fréttastofunni? Mér finnst vera kominn tími til að menn segi það sem þeir meina. 
Ég velti því líka fyrir mér hvernig blaðamenn á Morgunblaðinu brygðust við ef stjórn Árvakurs réði ungan, reynslulítinn mann í stöðu fréttaritstjóra. 
Ég sendi fyrrum félögum mínum á fréttastofunni bestu kveðjur og óska þeim alls góðs í þeirri erfiðu baráttu fyrir faglegri fréttamennsku, sem þeir standa nú í. 
ÞORGRÍMUR GESTSSON, 
var fréttamaður á Útvarpinu 
á árunum 1983-1991. 
Frá Þorgrími Gestssyni
