KEFLVÍKINGURINN Magnús Þ. Gunnarsson var í miklu stuði í Hólminum á laugardaginn og skoraði 29 stig. Hann lagði grunninn að góðum leik Keflvíkinga, átti frábæra syrpu í fyrsta og fjórða leikhluta þar sem allt fór nánast niður hjá honum. Nick Bradford lék mjög vel að vanda, leikmaður sem skilar alltaf sínu og átti svo sannarlega skilið að vera valinn leikmaður úrslitakeppninnar af KKÍ. Jón Nordal Hafsteinsson átti enn einn stórleikinn í þessari úrslitakeppni og var mjög drjúgur. Sverrir Þór Sverrisson lék ágætlega, þó þetta hafi ekki verið hans besti leikur þá er hann alltaf traustur. Athony Glover kom mjög sterkur til leiks í síðari hálfleik og skoraði þá alls 15 stig, en dapurt er að sjá þennan mikla skrokk vera sífellt veinandi og kvartandi yfir hlutunum.
Í liði Snæfells átti Hlynur Bæringsson ágætan leik, sérstaklega í síðari hálfleik þegar hann reyndi að draga sína menn áfram. Calvin Clemmons lék einnig ágætlega, lék góða vörn á Anthony Glover og var öflugur í fráköstunum. Pálmi Freyr Sigurgeirsson og Helgi Reynir Guðmundsson áttu báðir ágætan dag, Helgi sennilega sinn besta leik fyrir Snæfell í langan tíma. Mike Ames skilaði sínum tuttugu stigum, en hefur oft skilað meiru fyrir liðið. Sigurður Á. Þorvaldsson og Ingvaldur Magni Hafsteinsson léku þokkalega en frá þeim hefði þurft að koma meira til að Snæfell næði að sigra. 
Keflvíkingum er óskað hjartanlega til hamingju með Íslandsmeistaratitilinn, þann þriðja í röð, og liðinu þakkað fyrir frábæran körfuboltavetur. Snæfellingar geta borið höfuðið hátt, þrátt fyrir að hafa tapað fyrir Keflvíkingum í úrslitum annað árið í röð. Hólmarar settu mikinn svip á Intersportdeildina og koma til með að gera það áfram.
