ARJEN Robben, Hollendingurinn knái í liði Chelsea, verður klár í slaginn á nýjan leik þegar Chelsea mætir Liverpool í undanúrslitum Meistaradeildarinnar. Robben hefur verið frá vegna meiðsla sem hann hlaut í landsleik Hollendinga og Rúmena fyrir þremur vikum en þar sneri hann sig á ökkla. Hann er á góðum batavegi og getur byrjað að æfa á fullum krafti í næstu viku og bjartsýnustu menn í herbúðum Chelsea segja að Robben geti hugsanlega tekið þátt í leiknum gegn Arsenal í úrvalsdeildinni sem fram fer á Stamford á miðvikudaginn.
Robben hefur aðeins spilað 19 leiki með Chelsea-liðinu á yfirstandandi leiktíð en hann varð fyrir því óláni fyrr á leiktíðinni að fótbrotna. Í leikjunum 19 hefur hann skorað 9 mörk og er fimmti markahæsti leikmaður liðsins. Didier Drogba er markahæstur með 16 mörk, Frank Lampard kemur næstur með 15, Eiður Smári Guðjohnsen 14 og Damien Duff 10.
