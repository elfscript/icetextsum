SÝNING Rúríar í FUGL samanstendur af ljósmynd af vatnsfalli, heyrnartólum þar sem má heyra drunur þess og texta á veggjum þar sem fjallað er um verk mannanna gagnvart náttúrunni sem er sífellt í mótun. Tíminn og náttúruöflin vinna gegn verkum mannanna, en þó er svo komið að tækniþekking mannsins ógnar sjálfum náttúruöflunum. Þessi sýning er eins og lítill en tær endurhljómur af verki Rúríar Archive - endengered waters sem sýnt var á Feneyjartvíæringnum fyrir tveimur árum og í Listasafni Íslands nýverið. Útlit sýningarinnar er einnig kalt og hannað eins og fyrr, og fer ekki illa í vel hönnuðu verslunarrýminu sem má segja að sé í naumhyggjustíl. Textinn er svolítið ljóðrænn um leið og hann hefur yfirbragð kennsluefnis, verður kannski eilítið mærðarlegur á köflum eins og oft vill henda þegar hugsjónir eru annars vegar. Það vaknar upp sú spurning hvort ekki sé vænlegra fyrir listakonuna að fara að skipta um búning eða útfærslu á þessu hugðarefni, sérstaklega ef tilgangurinn er að vekja athygli á málstaðnum. Út frá listrænu sjónarhorni er sýningin frekar dauf og ber í sér útþynnt bragð endurtekningarinnar. Ekki það að endurtekningar þurfi að vera slæmar, þær geta þvert á móti verið góðar ef það tekst að virkja einhvers konar kraft endurnýjaðs vægis. 
Rúrí er einn af okkar stærstu listamönnum, hefur verið iðin í baráttu sinni fyrir verndun náttúrunnar og er ein fárra listamanna sem vinnur markvisst að því að vekja athygli á sinnuleysi okkar gagnvart fósturjörðinni. Það er því vel við hæfi að hún sýni verk sitt í sýningarrýni sem kennir sig við gagnrýna myndlist. Þótt sýningin sé full lágstemmd að mati undirritaðrar þá má segja að það sé vel þess virði að koma við í FUGL og hlusta á fossadrunur og ekki ólíklegt að það kveiki í fólki að fara að leggja land undir fót með hækkandi sól og berja augum hina einstæðu náttúrufegurð landsins. 
Þóra Þórisdóttir
