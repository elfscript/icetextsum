ÞÓTT hún sé ítrekað búin að lýsa því yfir að hún vilji fá frið frá fjölmiðlum til að geta lifað eðlilegu rólegu lífi fjarri myndavélunum, virðist hún sjálfri sér verst í þeim efnum Britney blessunin Spears.
Hún hefur nefnilega ákveðið að vera miðpunkturinn í nýjum veruleikaþætti, þar sem meiningin er að fylgja henni hvert fótmál, í stíl við það hvernig Ozzy Osbourne hleypti myndatökuliði inn fyrir gafl sinn og fjölskyldu sinnar. 
Spears og eiginmaður hennar Kevin Federline hafa skrifað undir sex þátta samning við bandarísku sjónvarpsstöðina UPN. Það sem meira er þá er töluvert síðan gerð þáttanna hófst því hjónin hafa sjálf verið að taka myndir af hvort öðru síðustu misseri til að safna efni í sarpinn. Því mætti segja að þau séu einfaldlega að koma heimaupptökum sínum í gott verð og öruggar hendur. Ástæðan fyrir því að Spears hefur fallist á að opinbera líf sitt með þessum hætti ku vera sú að henni er mikið í mun að sýna hvernig líf hennar er í raun og veru, enda sé hún langþreytt á þeirri mynd sem fjölmiðlar dragi upp af sér. 
«Ég hef sagt það áður að markmið mitt er að túlka líf mitt í gegnum listsköpun mína,» hefur listakonan látið hafa eftir sér. 
Fjalla fyrstu þættirnir um undirbúninginn fyrir brúðkaup þeirra hjóna, Evróputúr hennar og svo sjálfan brúðkaupsdaginn. 
Búist er við að MTV eða VH1 stöðvarnar muni kaupa sýningarréttinn á þættinum í Evrópu.
