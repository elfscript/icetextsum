Þrestirnir kúra og reyna að halda á sér hita með því að stilla sér upp í sólinni og ýfa fiðrið, svo það einangri betur. Þeir eru eins og kúlur eða fiðurhnoðrar. Þúsundir þrasta eru nú í þanghrönnum á Eyrarbakka og Stokkseyri að krafsa eftir þangflugulirfum. Aðrir reyna að halda á sér hita, með því að hreyfa sig sem minnst og geyma orkuna.
Að sögn Jóhanns Óla Hilmarssonar fuglafræðings má búast við að eitthvað drepist af fuglum, en hretið nú er ekki óvanalegt á þessum árstíma og góð tíð dagana á undan gerði fuglum kleift að ná sér í fæðu og endurheimta kraftana eftir langt og erfitt farflugið. Spáð er hlýindum og þá ættu fuglarnir að geta safnað kröftum að nýju, að hans sögn.
