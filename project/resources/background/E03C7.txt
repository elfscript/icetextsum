Helga Daníelsdóttir fæddist á Kollufossi í Miðfirði í V-Húnavatnssýslu 12. apríl 1910. Hún lést á Skjóli hinn 19. apríl síðastliðinn. Foreldrar hennar voru Daníel Jónatansson, bóndi á Bjargshóli í Miðfirði, f. 22. nóvember 1860, d. 4. maí 1941, og Ágústa Jónatansdóttir, f. 1. ágúst 1886, d. 19. apríl 1947. Helga átti tíu systkini. Þau eru: Elín Daníelsdóttir, 1908-1994, Jónatan Samson Daníelsson, 1911-1993, Sigurður Ágúst Daníelsson, 1912-1973, Ingibjörg Daníelsdóttir, 1914-1981, Sakarías Daníelsson, 1915-1982, Hreggviður Daníelsson, 1916-2004, Þórir Daníelsson, f. 1917, Sigfús Ragnar Daníelsson, f. 1920, Einar Daníelsson, f. 1921, og Daníel Daníelsson, 1923-1997.
Helga flutti til Reykjavíkur um 1950. Hún vann fyrst á Hvíta bandinu 1952 og svo á Heilsuverndarstöð Reykjavíkur frá 1955 til starfsloka sem voru árið 1985, eða í 30 ár, en þá var hún orðin 75 ára. Helga bjó á Snorrabrautinni en lengst af á Mánagötu 22. Síðustu árin bjó hún á dvalarheimilinu Skjóli. Helga var ógift og barnlaus. 
Útför Helgu verður gerð frá Fossvogskapellu í dag og hefst athöfnin klukkan 13. 
Elsku frænka, fyrstu minningarnar mínar eru frá því að þú komst á Álfhólsveginn um 1965, færandi okkur ávexti sem var sjaldséður munaður þá. Það var alltaf svo gott að koma í heimsókn til þín, fyrst á Snorrabrautina og svo á Mánagötuna. Heimsóknirnar upp á Heilsuverndarstöð, í vinnuna þína, þetta stóra og fallega hús, eru ógleymanlegar. Sérstakar þakkir vil ég færa Jónu Aldísi Sæmundsdóttur. Vinskapur ykkar stóð allt frá því að þið unnuð saman á Hvíta bandinu og svo á Heilsuverndarstöðinni en Jóna sinnti þér af einstakri hlýju og kærleika síðustu árin. Ég vil líka þakka starfsfólkinu á Skjóli sem annaðist þig af alúð.
Helga, hafðu þakkir fyrir allt. 
Og bænar bið ég þér, að ávallt geymi
þig, Guð, í faðmi sér. 
(Höf. ók.) 
Alexander Þórisson.
Kallið er komið,
komin er nú stundin, 
vinaskilnaðar viðkvæm stund. 
Vinirnir kveðja 
vininn sinn látna, 
er sefur hér hinn síðsta blund. 
Margs er að minnast, 
margt er hér að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
(V. Briem.) 
Vertu sæl, elsku Helga mín, og ég þakka þér fyrir mig. 
Jóna Aldís Sæmundsdóttir.
