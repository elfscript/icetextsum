Og Vodafone hefur hleypt úr vör nýrri þjónustu, Og1. Í fréttatilkynningu frá fyrirtækinu segir að þjónustan stuðli að lækkun á símakostnaði heimila. Í þjónustunni felast m.a. gjaldfrjálsar mínútur vegna símtala úr GSM í heimilissíma, 500 gjaldfrjálsar mínútur milli heimasíma innanlands og 6Mb/s ADSL og ótakmarkað niðurhal á 4990 kr. á mánuði. Hver heimilissími eða hvert GSM númer fái að auki 120 gjaldfrjálsar mínútur á mánuði í heimasíma í einu af þeim 30 löndum sem Íslendingar eigi mest samskipti við.
Til þess að eiga kost á skráningu í Og1 þurfa heimili að hafa GSM, heimasíma og Net hjá Og Vodafone. Þeir sem eru með síma eða nettengingu frá vinnuveitanda geta einnig skráð sig í Og1 og njóta þá ávinningsins af þeirri þjónustu sem þeir greiða sjálfir.
