Eftir Steingerði Ólafsdóttur steingerdur@mbl.is FIMMTI samráðsfundur Norðurlandanna og Eystrasaltsríkjanna var haldinn í Pärnu í Eistlandi dagana 28.-29. apríl sl. Meðal þess sem fundurinn leiddi í ljós var að bein samskipti á milli mismunandi nefnda muni í framtíðinni skipa mikilvægara hlutverk í samstarfi ríkjanna átta og að samstarfið snúist í ríkara mæli um ákveðin málefni og verkefni. 
Samráðsfundinn í Pärnu sóttu yfir hundrað þingmenn frá Íslandi, Noregi, Svíþjóð, Danmörku, Finnlandi, Eistlandi, Lettlandi og Litháen, auk nokkurra ráðherra og embættismanna og í sameiginlegri yfirlýsingu sem Rannveig Guðmundsdóttir, forseti Norðurlandaráðs, og Andres Taimla, forseti þingmannasamstarfs Eystrasaltsríkjanna, undirrituðu kemur m.a. fram að fámenn ríki ná betri árangri með samstarfi en ef þau standa ein að verki og mikilvægt sé að byggja brýr á milli nágrannalanda. 
Rannveig tekur undir að norrænt samstarf standi á tímamótum. «Evrópusambandið er gjörbreytt og stækkað og á fundinum höfum við farið í gegnum það á hvern hátt samstarfið breytist við það að Eystrasaltsríkin eru komin inn í Evrópusambandið og undirritað samstarfssamning á nýjum grundvelli. Norðurlandaráð var frá upphafi nánasti samstarfsaðili Eystrasaltsríkjanna og samstarfið er áfram mjög mikilvægt. Eystrasaltsríkin eru til dæmis orðin jafngildir aðilar Norðurlöndunum í Norræna fjárfestingarbankanum. Það er mjög mikilvægt að Norðurlöndin endurskoði sína starfshætti og það höfum við gert nokkrum sinnum. Núna erum við að skoða hvernig við getum gert samstarfið árangursríkara og náð betra samstarfi inn í þingin,» segir Rannveig í samtali við Morgunblaðið. 
Mikilvægt að ná til Rússlands
«Það sem hefur gerst við stækkað Evrópusamband er að sjónum er beint meira í austur og til Rússlands. Í samstarfinu við Eystrasaltslöndin viljum við meðal annars vinna í austur og inn í Rússland. Þar eru stór verkefni, svo sem að vinna gegn skipulagðri glæpastarfsemi, vændi og mansali, auk þess sem umhverfismál og öryggismál eru afar mikilvægir málaflokkar.» 
Rannveig segir að til þess að samstarfið verði virkara og umfangsmeira yfir landamæri, þurfi annaðhvort meira fjármagn eða breytingar á starfinu. «Það er alveg ljóst að maður bætir ekki alltaf við. Þess vegna erum við að skoða hvaða breytingar eru nauðsynlegar til að starfið beri góðan árangur. Ég tek því undir með Pertti Joenniemi, sérfræðingi í Evrópufræðum við dönsku Alþjóðamálastofnunina, sem rætt var við í Morgunblaðinu fyrir skömmu, þegar hann fjallar um mikilvægi þess að endurskoða norrænt samstarf. Þetta höfum við einmitt verið að gera. Hann bendir á að í stað þess að dragi úr vægi Norðurlandaráðs og Norrænu ráðherranefndarinnar við stækkun Evrópusambandsins, getur það haft aukið vægi með því að taka að sér samræmingarhlutverk á milli samstarfsaðila sem er það sama og starfshópur forsætisnefndar Norðurlandaráðs komst að niðurstöðu um við skoðun á samvinnunni í Norður-Evrópu. Þetta er mjög mikilvægt því í breyttu pólitísku landslagi verðum við að horfa meira á nágranna Norðurlandanna og nágranna Evrópu. Það er að verða æ ljósara að við getum haft aukin áhrif á umhverfi okkar með öflugu og góðu norrænu samstarfi.» 
Ísland á mikið erindi
Ísland var ekki áberandi í umræðum á samráðsfundinum þar sem málefni Eystrasaltsins voru til umræðu og Ísland var ekki til staðar á landakortum sem brugðið var upp í ræðuhöldum. Því vaknar spurningin hvert hlutverk Íslands sé í þessu sambandi? «Ísland er eitt af fimm Norðurlöndum og jafngilt hinum. Ísland og Noregur eru örlítið til hliðar í dag af því þau eru ekki í Evrópusambandinu. Eystrasaltsríkin og hin Norðurlöndin eiga það sameiginlegt að vinna bæði saman sín á milli og innan Evrópusambandsins. Eftir því sem maður vinnur meira í alþjóðasamstarfi gerir maður sér grein fyrir því að það versta sem getur hent er einangrun. Þess vegna er verið að sækjast eftir samvinnu og við hljótum að reyna að vera eins öflug og við getum í að nýta þann samstarfsvettvang sem við höfum í Norðurlandaráði. Ísland á mjög mikið erindi og það sýnir sig til dæmis í Norðurskautssamstarfinu. Á sama hátt er Ísland líka þátttakandi í Eystrasaltsráðinu og á þessu ári taka Íslendingar við formennsku þar. Þar eru til dæmis tekin fyrir mikilvæg verkefni varðandi hafið og þar getur Ísland haft mikið að segja,» segir Rannveig.
