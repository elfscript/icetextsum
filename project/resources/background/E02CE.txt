Í TILEFNI af viku bókarinnar efnir Þjóðmenningarhúsið til dagskrár í léttri hrynjandi á þriðjudaginn kl. 17.00.
Njörður P. Njarðvík, skáld og rithöfundur, les ljóðið Undir regnboga úr ljóðabók sinni Aftur til steinsins sem nýkomin er út hjá JPV útgáfu. 
Vésteinn Ólason, forstöðumaður Árnastofnunar, hugleiðir tengsl ljóðsins við Snorra Eddu. 
Sigríður Albertsdóttir bókmenntafræðingur ræðir í stuttu máli um skáldferil Njarðar P. Njarðvík. 
Davíð Ólafsson bassi syngur nokkur lög inn á milli mælenda við undirleik Ólafs Vignis Albertssonar. 
Ýmis tilbrigði við epli Iðunnar á vegum veitingastofunnar Matur og menning verða í boði á vægu verði meðan á dagskrá stendur. Allir eru velkomnir og aðgangseyrir er enginn. 
Njörður P. Njarðvík er doktor í íslenskum bókmenntum og hefur verið prófessor við Háskóla Íslands í allmörg ár. Njörður hefur fengið fjölda viðurkenninga fyrir skáldskap sinn og störf að mannúðarmálum. Hann er heiðursfélagi í Rithöfundasambandi Íslands.
