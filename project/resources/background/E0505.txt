Eftir Arnór Gísla Ólafsson arnorg@mbl.is EINKENNIN á hnignuninni í þýsku efnahagslífi eru þekkt, mikið atvinnuleysi, sem er nú til að mynda meira en þegar Hitler komst til valda árið 1933. Helsta ástæðan er mikill kostnaður vegna launa og launatengdra gjalda í þýskum fyrirtækjum, of stuttur vinnutími, of mikil skriffinnska og of háir skattar. 
Þetta segir Hans Olaf Henkel en hann er einn þekktasti talsmaður þýsks atvinnulífs. Henkel er fyrrverandi formaður Samtaka iðnaðarins í Þýskalandi og er kunnur fyrir skeleggan málflutning um efnahags-, atvinnu- og stjórnmál í Þýskalandi. 
Henkel var staddur hér á landi á dögunum en hann flutti erindi á vegum Þýsk-íslenska verslunarráðsins um efnahags- og atvinnuástandið í Þýskalandi og stöðu þess í alþjóðlegri samkeppni. 
Nauðsynlegt að greina orsakir vandans
Henkel segir að til þess að takast á við vandann í þýsku efnahagslífi verði menn að greina orsakir hans. Atvinnuleysið í Þýskalandi öllu sé um 11% en allt að helmingi hærra í austurhlutanum eða nálægt 20%. 
«Orsakirnar felast í því að þýsk fyrirtæki og þýskir atvinnurekendur eiga erfitt með að hagnast. Grundvöllurinn undir atvinnustarfsemi er ekki nógu góður. Þess vegna hafa mörg þýsk fyrirtæki frekar valið að fjárfesta í útlöndum og fá erlend fyrirtækið valið að fjárfesta í Þýskalandi. Og þess vegna hafa gjaldþrot fyrirtækja í Þýskalandi aldrei verið fleiri en í fyrra, 40 þúsund lítil og meðalstór fyrirtæki urðu gjaldþrot í fyrra.» 
Henkel segir eðlilegt að spyrja þeirrar spurningar hvers vegna menn hafi enn ekki gripið til aðgerða til þess að snúa þessari þróun við og tryggja að fyrirtækin í Þýskalandi geti hagnast eðlilega. 
«Fyrir því,» segir Henkel, «eru einkum tvær ástæður. Önnur er sú að almenningur í Þýskalandi og þýskir stjórnmálamenn gera sér ekki nógu góða grein fyrir orsakasamhenginu í fjármála- og atvinnulífinu. Hin ástæðan er sú hvernig pólitískar ákvarðanir eru teknar. Það er allt of mikið um þröskulda, efri deild þýska þingsins, Bundesrat, getur stöðvar ákvarðanir þýska þingsins, Bundestag, og gerir það reyndar stöðugt. Þess vegna tekur afar langan tíma að ná fram umbreytingum. Hvað geta menn gert til þess að breyta þessu? Jú, menn verða að reyna að upplýsa meira og betur, hinn þýski borgari verður að fá að vita að þýskt atvinnulíf sé að vísu ekki upphaf og endir alls en að án atvinnulífsins þrífist ekki neitt.» 
Þröskuldar í þýsku stjórnarskránni
Henkel segir hitt verkefnið felast í því að ná fram breytingum á því hvernig pólitískar ákvarðanir í Þýskalandi séu teknar, þ.e. að mögulegt sé að taka ákvarðanir þegar nauðsynlegt sé að taka þær. «Við verðum að losna við pólitíska þröskulda sem m.a. er að finna í þýsku stjórnarskránni sem samin var undir yfirstjórn bandamanna á sínum tíma.» 
Henkel segir að samfélög þurfi að vera samkeppnishæf ekki ósvipað og fyrirtæki á markaði. «Þetta táknar um leið að lönd eins og Ísland og Þýskaland eiga í samkeppni við önnur lönd. Og því er í rauninni hægt að nota lausnir sem menn nota í fyrirtækjarekstri fyrir heilu löndin. Þetta eru sömu lögmálin og gilda í íþróttum, menn verða samkeppnishæfir með því að leggja stund á samkeppni.» 
Henkel bendir á að ein leið til þess að ná fram aukinni samkeppnishæfni sé að efla hana innan Þýskalands sjálfs með því að auka frelsi og ábyrgð einstakra fylkja þess. «Það er til skemmtilegt orðatiltæki sem hljóðar þannig: «samkeppni á milli lítilla eininga gerir heildina alltaf sterkari». 
Þetta á alls staðar við, hvort sem það er í skólunum, atvinnulífinu eða menningunni. Samkeppni er ekki markmið í sjálfu sér heldur verkfæri til þess að skapa velferð og fleiri störf. Þessu verða menn að gera sér grein fyrir.» 
Spurður um þýska menntakerfið segir Henkel að þegar á heildina sé litið séu þýskir háskólar vafalaust betri en t.d. háskólar í Bandaríkjunum. «En við höfum ekki úrvalsháskóla eins og þar eru til. Okkur vantar Harvard og Oxford. Þess vegna er það stefna þýsku sambandsstjórnarinnar og stjórna einstakra fylkja að skapa aftur samkeppni á meðal þýskra háskóla. Harvard varð ekki að Harvard vegna peninga heldur vegna samkeppninnar.» 
Henkel segir Íslendinga eiga spyrja sjálfa sig að því hvers vegna þeir eigi að ganga í Evrópusambandið, aukinni stærð fylgi skrifræði og ósveigjanleiki. Það sé ekki tilviljun að fyrir stækkun Evrópusambandsins úr 15 löndum í 25 hafi litlu ríkin innan ESB staðið sig mun betur en stóru ríkin eins og t.d. Frakkland, Þýskaland og Ítalía í efnahagslegu tilliti. Bretland hafi þó verið mikilvæg undantekning frá þessu.
