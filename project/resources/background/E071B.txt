Nú er nóg komið
ÉG get ekki lengur orða bundist um dagskrá Sjónvarpsins og Stöðvar 2. Síðastliðið laugardagskvöld, 11. febrúar, er gott dæmi. Söngvakeppni sjónvarpsins var afspyrnu leiðinleg, endurtekning á lögum með innskotum sem voru þvílíkt leiðinleg, þar var eitt innskotið á norsku og var það óþýtt, svo það var óskiljanlegt þeim sem ekki tala norsku. Ekki tók betur við þegar Spaugstofan kom á skjáinn og hef ég hvorki fyrr né síðar séð jafnlélegan Spaugstofuþátt og þetta kvöld. Óskiljanlegur söguþráður í svart/hvítu, algjörlega húmorslaus. Gafst ég upp eftir Spaugstofuna og skipti á Stöð 2 og bjóst við einhverju betra þegar Stelpurnar kæmu á skjáinn. En viti menn, þar var boðið upp á endursýnt efni. 
Er hægt að bjóða fólki upp á svona lélega dagskrá á laugardagskvöldi, ég spyr? Maður mætti halda að á laugardagskvöldi væri a.m.k. eitthvað sem horfandi væri á á annarri hvorri stöðinni. 
Helga. 
Rusl og drasl um allt
ÉG furða mig á því hversu lítið er lagt í það að þrífa í kringum hús og fyrirtæki hér í borginni. Það er á mörgum stöðum reglulegur sóðaskapur. Það er eins og engum detti í hug að hreinsa í kringum húsin hjá sér, pappír og alls kyns rusl úti um allt. Fólk hefur gott af því að fara út og hreinsa fyrir framan sínar dyr, það er ekki nóg að gera það bara í maí. Þá væri skemmtilegra um að litast. 
Svo á að fara að henda offjár í að hreinsa burt veggjakrot, en mér finnst margt af því alveg í lagi og sumt er hálfgerð listaverk. 
Ellen.
