Kópavogi, Gerðarsafni, Hamraborg 4. 
John Latham (*1921) er gamalreyndur breskur konseptlistamaður. Hann hefur um áratuga skeið unnið staðfastlega að sköpun verka sem eru algjörlega ósnortin af tískuorðræðum. Markmið hans er ekki að setja að lokum fram endanlegt verk sem geti staðið fyrir sjálft sig. Mörg verka hans hafa orðið til í einskonar keðju sem er sett saman af ólíkustu vinnuferlum og splæsir saman margvíslegum innihaldslegum og formrænum þáttum. Þegar Latham byrjaði að vinna með hversdagslega muni og rusl í verkum sínum eftir endalok heimsstyrjaldarinnar síðari, eins og margir aðrir listamenn (þar á meðal Dieter Roth), þá fólst í þeim gjörningi íronísk lýsing á gildismati þjóðfélagsins. Það ætlaði hlutum og þar með, á yfirfærðan hátt, þekkingu, lærdómi og siðferði aðeins stuttan líftíma. Þjóðfélagslegt andóf var snar þáttur í verkum margra listamanna á þessum tíma. Einkum ollu gjörningar Johns Latham á 7. áratugnum miklu uppþoti en í þeim brenndi hann sk. «SKOOB-Towers» (öfugritun á orðinu «books» eða «bækur»), þar á meðal heildarútgáfu á «Encyclopedia Britannica» sem staflað hafði verið upp (1966). Sama ár skoraði Latham á nemendur sína, en hann var prófessor við «St. Martin»s School of Art», að borða upp til agna blaðsíður úr umdeildu höfuðriti Clements Greenberg á sviði listfræði, «Art and Criticism». Að lokum var hálfmeltum leifunum stungið í flöskur og þeim troðið ofan í tösku ásamt heimildum um gjörninginn. 
Latham lagði ekki - og leggur ekki enn - stund á listsköpun afbyggingarinnar sjálfrar vegna. Listskilningur hans grundvallast þvert á móti á hugmynd um útópíu, en þessi einkenni eiga verk hans og t.a.m. verk Josephs Beuys sameiginleg. Í listsköpun sinni leitast Latham við hvorki meira né minna en að birta mynd af heiminum og hafnar í því skyni öllum raunvísindalegum líkönum. Þess í stað byggist list hans á frumspekilegri heimsmynd. Á þeim grundvelli varð til árið 1990 syrpan «God is Great», sem er enn í vinnslu. Hér er um að ræða höggmyndir og samskeytingar (assemblages) þar sem eintök af helgiritum eingyðistrúarbragðanna þriggja, gyðingdóms, kristni og islam, koma saman. Latham festir bækurnar á rúður sem standa upp á endann, þannig að áhorfandinn fær á tilfinninguna að þær vaxi líkt og kristallsmyndanir út úr báðum hliðum rúðunnar. Í augum Lathams eru ritin tákngervingar þess línulega tímaskilnings sem hann gagnrýnir. Þau standa annars vegar fyrir messíanska heimsrofahugsun sem horfir til framtíðar, hins vegar eru þær vitnisburður um liðna sögu mannsins. Í heimi Lathams táknar glerið aftur á móti samfelluna sem liggur utan tíma og rúms og rekja má til þeirrar andhverfu myndar af heiminum sem hann dregur upp mynd af. Listamaðurinn Latham kannar ekki stök fyrirbrigði í heiminum. Rannsókn hans beinist að því hvernig við sjáum veröldina sem heild frá sjónarhóli vísinda, heimspeki og trúarbragða. Listsköpun Lathams er alheimsverkefni sem leitast við að bjóða valkost við menningarlega skilyrta heimsmynd okkar.
