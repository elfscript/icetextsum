Aðalsteinn Bjarnfreðsson fæddist á Efri-Steinsmýri í Meðallandi í Vestur-Skaftafellssýslu 9. júní 1929. Hann lést á Vífilsstaðaspítala 9. apríl síðastliðinn. Foreldrar hans voru hjónin Bjarnfreður Jóhann Ingimundarson, bóndi á Efri-Steinsmýri, f. 13. sept. 1889, d. 13. sept. 1964, og Ingibjörg Sigurbergsdóttir húsfreyja, f. 3. nóv. 1893, d. 20. júlí 1945. Systkini Aðalsteins eru Björn Gísli verkamaður, f. 24. júlí 1913, d. 30. apríl 1980, kvæntur Arnheiði Sigurðardóttur, Vilborg, f. 19. júní 1915, d. 30. maí 1995, gift Ásmundi Siggeirssyni, Sigurbergur sjómaður og verkamaður, f. 30. september 1916, d. 8. febrúar 2002, Haraldur sjómaður, f. 23. desember 1917, d. 29. janúar 1940, Guðjón garðyrkjumaður, f. 3. mars 1919, Lárus málari, f. 10. maí 1920, d. 23. desember 1975, kvæntur Guðrúnu Benjamínsdóttur, Aðalheiður alþingismaður, f. 8. ágúst 1921, d. 26. apríl 1994, gift Runólfi Guðsteini Þorsteinssyni, Jóhanna bókavörður, f. 27. desember 1922, Ólöf verkakona, f. 24. júlí 1924, Ingibjörg, f. 16. ágúst 1925, d. 10. desember 1985, gift Óskari Guðmundssyni, Eygerður starfsstúlka, f. 4. janúar 1927, d. 3. apríl 1991, Ármann fiskmatsmaður, f. 30. mars 1928, d. 9. júní 1988, kvæntur Kristínu Óskarsdóttur, Steindór sjómaður, f. 26. júní 1930, Valdimar verkamaður, f. l6. febrúar 1931, Magnús blaðamaður, f. 9. febrúar 1934, kvæntur Guðrúnu Árnadóttur, Sveinn Andrés, f. 27. ágúst 1935, d. 17. janúar 1941, Ólafur sjómaður, f. 28. desember 1936, Vilmundur Siggeir verkamaður, f. 3. september 1939, d. 21. nóvember 1964, og Þóranna Halla, f. 7. september 1942, d. 31. janúar 1981, gift Ásgeiri Hraundal.
Aðalsteinn kvæntist, 3. nóvember 1956, Jóhönnu Báru Sigurðardóttur verslunarmanni, f. 17. mars 1935. Foreldrar Jóhönnu eru Sigurður Sverrisson, bóndi í Jórvík í Álftaveri, og kona hans, Ástríður Bárðardóttir. Börn Aðalsteins og Jóhönnu eru: 1) Kolbrún danskennari, f. 16. ágúst 1956. Börn hennar eru: a) Aníta Rut Harðardóttir lögreglumaður í Kópavogi, f. 19.7. 1975, sambýlismaður Eiríkur Emil Beck lögreglumaður í Kópavogi, börn þeirra eru Lúðvík Marinó Karlsson, f. 29.11. 1996 og Alexander Emil Beck, f. 4.8. 2004. b) Brynjar Örn Sveinjónsson flugmaður í París, f. 6.9. 1978. c) Aðalsteinn Janus Sveinjónsson tónlistarnemi, f. 16.7. 1986. 2) Sigurjón Ingi húsasmiður, f. 10. desember 1959, kvæntur Guðrúnu Eggertsdóttur verslunarmanni, f. 3. nóv. 1959. Börn þeirra eru Berglind Bára laganemi, f. 25.8. 1981, sambýlismaður Atli Viðar Bragason ráðgjafi á geðsviði lsh, Bergdís Björk nemi í félagsráðgjöf, f. 21.6. 1984 og Arna Rós nemi, f.11.5. 1990. 
Aðalsteinn ólst upp á Efri-Steinsmýri til fjórtán ára aldurs. Hann fluttist þá til Björns bróður síns í Ormskoti í Fljótshlíð og var þar til sextán ára en fluttist þá til Vestmannaeyja og byrjaði til sjós. Aðalsteinn var sjómaður í Vestmannaeyjum 1946-1956 og hjólbarðaviðgerðarmaður í Reykjavík 1956-1970. Hann stofnsetti Ísbúð Vesturbæjar á Hagamel 67 í Reykjavík 1970 og rak hana til 1996. 
Aðalsteinn verður jarðsunginn frá Fossvogskirkju í dag og hefst athöfnin klukkan 13. Jarðsett verður í kirkjugarðinum á Kotströnd. 
Fallega landið mitt, bláminn og fjallagarðurinn fríði, ó hve þakklátur faðir minn var að vera Íslendingur, hve fögur er hlíðin, hér er gott að vera ... Elsku Pabbi minn, hve þakklát ég er og mikil forréttindi að hafa fengið að vera dóttir þín, viska þín, besti vinur minn, sálufélagi og leiðbeinandi, ekkert var látið liggja á milli hluta, hér var sannleikurinn nakinn og skilningsríkur eins og hann er. Íslendingasögurnar og ljóðin, öllu miðlaðir þú þessu af visku þinni til mín, þegar ég datt réttir þú mér hönd þína og hjálpaðir mér á fætur og að verða stöðug, en sagðir svo reyndu nú aftur dóttir góð, þú getur allt ef þú vilt, þú kenndir mér leyndardóminn með styrkinn og tæknina að róa hugann, verða ekki háð neinu utanaðkomandi og átta mig á að í lífinu hlaupa menn af hræðslu, þótt enginn elti skugginn. Síðasta nóttin okkar saman sem þú lifðir var yndisleg, en fyrsta nóttin eftir að þú tókst farseðilinn þinn til Ingibjargar ömmu og Bjarnfreðs afa var stórkostleg, það var svo mikil fegurð og ró og ég sá, og ég fann... En elsku pabbi minn, ég sakna þín svo afskaplega mikið, það er eins og ég heyri þig segja við mig í ljóði Sigurðar Einarssonar, sem lýkur svo; 
Og syng þú hverja sorgarstund 
þann söng um ást, þótt blæði und, 
og allt sé misst, þá áttu Krist. 
Því mest er miskunn Guðs. 
Aðeins ást getur kallað fram góðar minningar og það getur enginn tekið frá mér, allt mitt líf eru góðar minningar um þig, elsku góði og sterki faðir minn, þú varst kletturinn í lífi mínu, kletturinn í hafinu stóra í lífsinns hringiðu. Þú hjálpaðir mér og studdir með börnin mín þrjú, nánast gekkst þeim í föður stað. Með ráðum og dáðum skyldi dóttirin standa sig í uppeldinu. Og fjölskylda þín, ekkert var of gott fyrir okkur, ég man t.d. í kringum 1980, þá voru engir skyndibitastaðir hér eða pizza til að panta, þá hringdir þú alltaf á sunnudögum upp á Hótel Sögu eftir langar vinnuvaktir í ísbúðinni okkar og pantaðir mat handa öllum, svo mamma gæti hvílt sig og við nærst af hollum og góðum mat. Við Sigurjón bróðir erum svo lánsöm að að hafa eignast heilbrigð og góð börn, þú sagðir alltaf, Trúin Kolbrún mín, trúin, hún er allt sem þú þarft. 
Aníta Rut lögreglumaður, með lögum skal land byggja, sagðir þú alltaf, þú varst svo montinn af henni, og þegar hún gaf þér langafabörnin, Marínó Lúðvík og Alexander Emil, þá var gleði í húsi. Þú áttir þann draum sem ungur maður að verða flugmaður, og fékkst tilboð á þínum yngri árum að verða þjálfaður sem slíkur, en þá komu upp aðstæður þar sem þú þurftir að hafna því boði, en sá draumur rættist að hluta þegar dóttursonur þinn Brynjar Örn gerði drauminn að veruleika enda spurðir þú mikils varðandi flugið og studdir hann í náminu, þú varst hugfanginn af fluginu og ég veit að núna flýgur þú með Brynjari öllum stundum, og kortin sem þú fékkst frá honum frá París yljuðu þér í hjartastað. Og svo Aðalsteinn Janus, nafni þinn ungur og ótilhöggvinn steinninn, hann verður maður af eigin krafti, mikill maður, tónlistin í ættinni fer öll í hann, tilfinningar og einlægnin sem þú varst svo ríkur af eru hjá honum. Nú liggur hann á spítala, fékk hjartastopp á laugardegi, sama dag og þú kvaddir okkur, bara viku síðar ég er alveg róleg, veit að þú ert hjá honum og Ingibjörg amma að hugsa um hann. 
Allir sem þekktu þig fundu fyrir hlýju þinni og umhyggju til alls mannkyns, þú varst svo þakklátur og ég líka fyrir þá stórkostlegu umhyggju þú fékkst frá Þórstínu og hennar fólki á Vífilsstöðum, það var með ólíkindum hve mjúkum höndum þær fóru um viðkvæma líkamann þinn, elsku faðir minn. Síðustu nóttina sem þú varst á lífi var umhyggja og nærgætni þeirra til þín og mín til fyrirmyndar, og eftir að þú kvaddir fékk ég að sofa síðustu nóttina með þér, og já þú sást það. Eins með umsjónarmenn kirkjugarðsins á Kotströnd, þau fallegu orð sem þau segja um fólkið okkar, jafnframt hve vel þau tóku á móti okkur Sigurjóni bróa og svo þegar þau sögðu okkur að þú fengir pláss svo nálægt ömmu og afa og beint á móti Ármanni bróður þínum, en ég man hve góðir vinir þið voruð, þá veit ég hve kátur þú ert, ó já, elskulegi faðir minn, örlitlu síðar hittumst við aftur, ég fékk líka pláss við hlið þér og er afskaplega þakklát fyrir það, og elsku pabbi, ég man og varðveiti það sem þú kenndir mér. Ég elska þig. 
Þín dóttir 
Kolbrún Aðalsteinsdóttir.
Elsku hjartans ástin mín, þá ertu farinn frá mér. Mér finnst þetta svo sárt og mér líður ekki vel, ég sakna þín svo en ég veit að þú ert kominn til hennar langömmu og ég veit að þar líður þér vel. Við töluðum svo oft um þetta, þú reyndir að hjálpa mér að sætta mig við lífsins gang. Það rifjast upp svo margar minningar núna þegar ég skrifa þessar línur til þín. Ég varð þeirrar blessunar aðnjótandi að fá að alast upp hjá þér og ömmu, betri og öruggari stað er ekki hægt að finna fyrir barn. Minningarnar um ísbúðina okkar og þær stundir sem við áttum þar eru svo margar og góðar. Þú varst aldrei sparsamur á hrósið til litlu Rutar þinnar, þetta er flottasti ís í brauði, sem ég hef séð sagðirðu við mig þegar ég var að brölta við að gera fyrstu ísana mína. Þú varst alltaf til staðar þegar ég þurfti ráðleggingar, alltaf tilbúinn að fórna öllu til að hjálpa, þannig varstu bara af guði gerður. Manstu kapphlaupið okkar á Dunhaganum, ííííí sagði hún í fýlunni sinni þegar þú stakkst af. Svo man ég líka að það borgaði sig alltaf að fara með afa á leynistaðinn, þá varstu að passa mig og þurftir að skreppa og stússast vegna ísbúðarinnar og varðst að fá mig til að koma með. Ég var nefnilega svo forvitin, nennti ekki að fara, en þegar þú nefndi leynistaðinn, þá varð hún Rut þín forvitin og vildi koma með. Svo þegar við komum heim, þá var ég alltaf með fullt fangið af allskyns dóti, nammi og fleiru sem þú hafðir keypt í öllum heildverslununum, sem voru leynistaðirnir. Þér fannst líka alltaf gaman að segja frá, þegar ég var að biðja um kexið á Dunhaganum, þú vissir ekki um það og lyftir mér upp að skápnum sem ég benti á og svo sagði ég oh þú ert svo vitlaus afi, þú ert bara klikk. 
Ég gæti skrifað endalaust til þín um okkar ævintýri. Ég man þegar ég átti Marínó, þá kom ég alltaf úrvinda á morgnana heim á Selbrautina og lagði mig á sófanum með Marra og þegar ég vaknaði, þá hafðir þú setið yfir okkar og passað. Þú varst svo ánægður með mig þegar ég útskrifaðist úr Lögregluskólanum, svo stoltur, það leyndi sér ekki. Þú sagðir líka við mig fyrir stuttu síðan að þú sæir að ég ljómaði af hamingju. Afi, öll mín hamingja, hvar ég er stödd í lífinu í dag og allt það góða í mér er frá þér komið, ég væri ekki hér í dag ef ég hefði ekki haft þig mér til halds og trausts. Eiki segir að þú sért ennþá hér, því að hann segir að ég sé svo lík þér. Ég vona bara að ég komist með tærnar þar sem þú hafðir hælana í lífinu, því þá veit ég að ég er góð manneskja. Þú varst mér afi, pabbi og besti vinur sem nokkur manneskja getur eignast. Afi, það er svo skrýtin tilfinning, en ég finn að þú ert enn hér hjá mér og ég veit að þú verður það alltaf. Manstu hvað við töluðum um, ég veit að þú sagðir mennirnir áætla en guð ræður, ég vona að þú fáir leyfi til að taka á móti, ég trúi því. 
Elsku hjartans afi minn, ég ætla að kveðja þig með einu af kvæðunum okkar, sem mér finnst passa svo vel. 
Háa skilur hnetti 
himingeimur, 
blað skilur bakka og egg, 
en anda, sem unnast, 
fær aldregi 
eilífð að skilið. 
(Jónas Hallgrímsson.) 
Mundu alltaf að ég elska þig mest og best, þú ert langbestur. Ég ætla að halda áfram að sakna þín þangað til að þú kemur og sækir mig. Þú ert líka ljós augna minna. 
Þín 
Aníta Rut.
Elsku afi. 
Nú ertu farinn frá okkur og ert eflaust hvíldinni feginn. Þegar við hugsum til baka þá erum við þakklátar fyrir þær stundir sem við áttum með þér. Við munum aldrei eftir þér öðruvísi en tilbúnum til að gera allt fyrir okkur. 
Lengi vel kölluðum við þig ekkert annað en ísafa og alltaf þótti okkur jafn gaman að koma í ísbúðina ykkar ömmu þar sem við smökkuðum helst á öllum sortum. Við tvær eldri munum líka vel eftir því þegar þú fórst með okkur í tívólíið í Hveragerði um páskana. Hin síðari ár þegar þú komst í heimsókn til okkar þá passaðir þú þig á því að koma alltaf með eitthvað gott fyrir alla, hvort sem það var handa okkur eða henni Stellu, hundinum okkar. Þú varst í sérstöku uppáhaldi hjá henni, enda vissi hún hvers var von þegar þú gekkst inn um dyrnar og oft var hamagangurinn svo mikill að hún gaf þér varla tækifæri til að komast úr skónum. Þú ræddir oft um það hvort hún myndi taka á móti þér hinum megin ef hún færi á undan og það erum við alveg vissar um að hún geri, þess vegna viljum við biðja þig um að skila til hennar góðri kveðju þegar þið hittist. 
Margs er að minnast,
margt er hér að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
hans dýrðarhnoss þú hljóta skalt. 
(Valdimar Briem.) 
Þín barnabörn, 
Berglind Bára, Bergdís Björk 
og Arna Rós. 
Ég kynntist Steina, eins og hann var kallaður, árið 2001, um vorið. Aníta, konan mín, vildi endilega að ég kynntist afa sínum sem hún hafði svo mikið álit á og talaði svo mikið um. Ég man ég hugsaði, á þeim tíma, að ég yrði nú að fá að hitta þennan merka mann í lífi Anítu, sem hún sá ekki sólina fyrir og talaði svo mikið um. Hún var alltaf að segja mér eitthvað sem hún hafði lært af afa sínum. Ég sá strax að Aníta og hann áttu einstakt samband og ljómaði hann allur þegar við komum í heimsókn og hann hitti Rut sína. Hún var svo sannarlega sólargeislinn í lífi hans. 
Þótt Steini hafi verið mjög trúaður og guðhræddur maður var alltaf stutt í húmorinn hjá honum og var hann alltaf með einhverja fyndna vísu á höndum. Við eyddum mörgum tímum saman við eldhúsborðið í Ljósheimunum og ræddum um heima og geima. Við ræddum um mál líðandi stundar og man ég sérstaklega eftir því að Steini tók mjög inn á sig þegar aðrir áttu erfitt í hinum stóra heimi. 
Steini var mjög vel lesinn maður og ef mann vantaði svör við einhverju átti hann þau til. Mér finnst erfitt að lýsa persónu Steina en fyrir mér var hann einstakur maður og þakka ég guði fyrir að hafa fengið að hitta hann og fá að njóta samverustundanna okkar. Ég finn að hann hefur gert mig að betri manni og er ég eflaust ekki sá eini. 
Það var rosalega erfitt fyrir mig og mína fjölskyldu að horfa á Steina visna upp vegna veikinda sinna og má segja að ég hafi alltaf verið að bíða eftir því að hinn alvöru Steini kæmi til baka. Ég sakna þess þegar við vorum að tala saman og hlæja en minningarnar um það eru margar. Ég lærði margt af Steina og mun ég græða á því allt mitt líf. Minningarnar um hann eru margar og mun ég varðveita þær svo lengi sem ég lifi. Guð á einhvern einstakan stað á himnum fyrir slíka einstaka sál sem Steini hafði að geyma. Ég sakna hans gríðarlega og mun ávallt gera en ég veit að andi hans er alltaf hjá okkur og mun gæta okkar. Ég elska þig, afi minn. 
Eiríkur Beck.
