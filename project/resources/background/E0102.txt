FYRSTA ársrit samtakanna Landsbyggðin lifi var kynnt á miðvikudag við hátíðlega athöfn á Hótel Sögu að viðstöddum ýmsum velunnurum samtakanna. Meðal gesta voru Þorgerður Katrín Gunnarsdóttir menntamálaráðherra og Valgerður Sverrisdóttir iðnaðar-, viðskipta- og byggðamálaráðherra. 
Í ritinu eru tvö meginefni sem tengjast baráttu fyrir eflingu byggðanna. Annars vegar er þar að finna 20 bestu ritgerðirnar í ritgerðarsamkeppni sem fram fór í skólum á síðasta ári og nefndist Unglingurinn á landsbyggðinni, en ritgerðirnar endurspegla hug unglinga á landsbyggðinni til heimahaganna og framtíðar sinnar þar. Þá er í ritinu að finna framsöguerindi sem haldin voru á Byggðaþingi samtakanna á Hólu m í Hjaltadal í ágúst 2004. 
Erindin varða öll stöðu og framtíðarhorfur landsbyggðarinnar. Stefán Á. Jónsson, ritstjóri ársritsins, segir stjórnvöld hafa tekið stefnumálum samtakanna afar vel. 
«Þetta eru samtök sem eru algjörlega utan við pólitík,» segir Stefán. «Við störfum saman að því að efla atvinnu- og menningarlíf á landsbyggðinni.» 
Stefán segir ritgerðir unga fólksins eiga það sameiginlegt að unga fólkið ber sterkan hug til sinnar heimabyggðar og vill gjarnan starfa þar í framtíðinni ef það fær vinnu við sitt hæfi. «Margir óttuðust að ef þeir færu til að læra fengju þeir ekki störf úti á landi. Þá kom það líka fram hjá þeim að þeim datt í hug að þau gætu sjálf gert eitthvað til að styrkja byggðina, ef þau hefðu haldgóða menntun. Það er gegnumgangandi hjá þeim að þau vildu öll mennta sig og ganga í skóla. Þessum málum var mjög vel tekið af ráðherrunum sem leitað var til.»
