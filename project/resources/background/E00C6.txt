GRÍÐARLEGUR mannfjöldi er nú kominn saman í Róm vegna andláts páfa og stefnir í að milljónir manna verði þar á næstu dögum í pílagrímsferð. Þar á meðal er gert ráð fyrir um tveimur milljónum Pólverja. «Enn sem komið er hafa engin vandræði orðið af mannfjöldanum, en ég veit ekki hvað verður ef það bætast við einhverjar milljónir í viðbót,» segir Gísli Gunnarsson, sóknarprestur í Glaumbæ í Skagafirði, sem staddur er í Róm ásamt nokkrum prestum og mökum þeirra úr Skagafirði og Húnavatnssýslu. 
Prestarnir eru í námsferð í Róm sem var ákveðin löngu áður en banalega páfa hófst. «Fararstjórinn okkar er prófessor úr guðfræðideild HÍ. Við erum hér að rifja upp fyrstu ár kristninnar og söguna hér í Róm. Við fáum þetta beint í æð og förum á alla þessa staði og upplifum þetta. Svo bætist vissulega við þessi sérstaka stemning sem er út af útför páfans,» segir Gísli, sem segir hópinn munu reyna að komast að líkbörum páfa til að votta honum virðingu. «Staðurinn verður opinn í nótt og við ætlum að fara þangað niður eftir á miðnætti og sjá hvort við getum komið að líkbörunum og verið þarna á svæðinu.» 
Trúarleg stemning
Gísli segir stemninguna sem ríkir í borginni afar sérstaka. «Það er ekki beinlínis sorg, heldur frekar nokkuð trúarleg stemning. Hér sér maður gífurlega mikið af prestum og nunnum og kaþólsku kirkjufólki sem er greinilega komið alls staðar að. Fyrir kaþólikkana er þetta greinilega mjög mikil upplifun og skiptir þá mjög miklu máli að vera hérna.»
