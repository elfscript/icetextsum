Áhrifavaldur? Ég hugsa svo hratt að ég næ varla að einbeita mér. Hestarnir eru klárir við rásmarkið og aðeins örfáar sekúndur þangað til veðbókarinn lokar glugganum.
Á hvern á ég að veðja? Marques sagði að ég gæti þetta aldrei, Hamsun sýndi mér hvernig ég ætti að fara að því, en það var bölvaður melurinn hann Charles «Hank» Bukowski sem sagði mér að ég gæti það. Reyndar sagði hann mér það ekki. Hann sýndi mér það. Stundum í ljóði eða lengri texta. En oftast bara með því að brosa þessu furðulega brosi sínu. Brosi sem opnast eins og fegursta blóm í andliti sem minnir í besta falli á veðurbarið fjall, í versta falli á aldraða frumskógarskepnu. 
Ég stekk af stað og veðja á karlinn sem veðjaði allt sitt líf á heppnina, Músu og velvilja guðanna. 
Bukowski var fyllibytta og vandræðaseggur sem skrifaði persónuleg ljóð um ást, einsemd og geðveiki, og lykilrómana um sjálfan sig í gervi fyllbyttunnar og vandræðaseggsins Hanks Chinaskis. Þetta hliðarsjálf Bukowskis, Hank Chinaski, birtist manni sem einhverskonar blanda af listamanni, lúser og búddískum heimspekingi. Heimspeki Chinaskis er einföld og heillandi, en ekki er allra að lifa eftir henni. Hann vonast eftir engu og sér ekki eftir neinu. Hann er einfari og lætur sig berast eftir vindinum og tekur öllu með jafnaðargeði: ofbeldi, ást, peningum og atvinnuleysi. Hann skrifar ljóð en hefur engan metnað. Hann lifir í stórum ljótleika en hefur auga fyrir fegurð, sem hann finnur í hinu smáa, í því hverfula, augnablik og augnablik í senn. Hann er skítug perla í heimi svína. Og hann á eftir að meika það, en veit það ekki. Er kannski alveg sama. En lesandinn veit það. 
Því hann veit að Chinaski er Bukowski, og Bukowski meikaði það. Annars væri lesandinn ekki með bókina í höndunum. Ekki satt? En Bukowski var sjálfur ekki eins hreinn og beinn og Chinaski. Frá unga aldri ól hann með sér stóra skáldadrauma. Hann ætlaði sér aldrei að verða heimspekilegt neðanjarðarskáld. Hann ætlaði sér að verða einn af þeim stóru, eins og Hemingway, Hamsun og Dickens. En hann rakst á veggi og smám saman varð draumurinn að martröð. Bukowski varð að barflugunni sem síðar varð að hliðarsjálfinu Hank Chinaski. Á meðan Bukowski harmaði hlut sinn og brann af heift út í heiminn og alla hálfvitana sem kunnu ekki að meta hann, þá dansaði trúðurinn Chinaski á gangstéttinni fyrir utan höll frægðarinnar, með bjórflösku í annarri og brotna rós í hinni, og hann fékk fólk til að hlæja og gráta, hann fann sér bæði rödd og áhorfendur, þ.e. stíl og lesendur. Rödd Chinaskis er ljóðræn, beitt, einlæg og töff. Og á meðan fólkið hló að trúðnum Chinaski laumaði skapari hans sér bakdyramegin inn í höll frægðarinnar, þar sem hann drekkur gamalt viskí, reykir dýra vindla og ræðir við Hemingway, Hamsun og Dickens. 
Charles Bukowski var aldrei þungaviktarmaður í bókmenntum, svona fræðilega séð. En hvernig hann náði að skapa fagurfræði úr sínu auma og vonlausa lífi með stíl og orðfæri sem minnir á japanskar hækur, klassískar barnabækur og rokktexta er afrek sem ekki verður litið framhjá. Bukowski er dvergur sem stendur á herðum risa. Hann er kannski minni en þeir, en hann sér lengra. 
Þess vegna brosir hann þessu trúðslega brosi. Brosi sem segir bæði «ég er ekkert betri en þú» og «þú er ekkert betri en ég». 
Ég hita mér espresso í ítalskri mokkakönnu, set Wagner undir nálina og vel mér ljóðabók af handahófi: You get so alone at times that it just makes sense . 
Dæmigerður titill fyrir þennan þýskættaða Kaliforníubúa, sem er kannski best lýst sem Hemingway með húmor. Eða Hamsun með bjór. Eða Dickens með mellu.
