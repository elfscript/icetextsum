FRAMUNDAN eru spennandi tímar í Samfylkingunni. Í síðustu kosningum náði flokkurinn þeim árangri að fá yfir 30% atkvæða sem ekki hefur gerst áður í sögu jafnaðarmanna á Íslandi. Aðeins einu sinni áður hefur annar flokkur en Sjálfstæðisflokkurinn fengið yfir 30% fylgi í þingkosningum á Íslandi. Þessum árangri náði Samfylkingin undir forystu Ingibjargar Sólrúnar í samstarfi við þingmenn og flokksmenn um land allt.
Á auðvelt með að fá fólk til samstarfs
Formaður flokksins gerði sér grein fyrir því að eini möguleikinn til ná þessum mikilvæga árangri væri að kalla Ingibjörgu Sólrúnu til forystu og fá hana til að leiða flokkinn í kosningabaráttunni og jafnframt að vera forsætisráðherraefni hans. 
Með því sendi hann flokksmönnum og þjóðinni skýr skilaboð um hvern hann mæti hæfastan til að leiða flokkinn inn í framtíðina. 
En hversvegna var svo mikilvægt að fá Ingibjörgu Sólrúnu til að leiða flokkinn? 
Ingibjörg Sólrún átti að baki þrjá glæsilega sigra í Reykjavík. Hún hafði sýnt sem borgarstjóri að hún er leiðtogi sem á auðvelt með að virkja fólk til samstarfs þrátt fyrir að það sé með ólíkar áherslur og bakgrunn. 
Í kosningabaráttunni fór það ekki milli mála að Ingibjörg Sólrún var mætt til leiks því andstæðingar beindu spjótum sínum fyrst og fremst að henni. Þetta gera þeir enn og lýsa ítrekað yfir stuðningi við meðframbjóðandann. 
Varla dettur nokkrum í hug að það hafi þeir gert og geri vegna umhyggju fyrir velferð Samfylkingarinnar. Andstæðingarnir óttast innkomu hennar og hafa lagt sig fram um að gera hennar hlut sem minnstan og nú síðustu vikurnar hafa nokkrir félagar hennar í Samfylkingunni verið þátttakendur í því. 
Eftirlaunafrumvarpið
Veturinn 2003 lagði þáverandi forsætisráðherra fram frumvarp til laga um eftirlaun alþingismanna og við það var hengt ákvæði sem tryggði formönnum stjórnarandstöðuflokkanna sérstakar launahækkanir. Þegar frumvarpið var lagt fram naut það m.a. stuðnings formanns Samfylkingarinnar. Þegar ljóst varð að mikil andstaða var í samfélaginu við frumvarpið dró formaður Samfylkingarinnar stuðning sinn til baka en var ekki viðstaddur afgreiðslu frumvarpsins. Stuðningur formanns Samfylkingarinnar við eftirlaunafrumvarpið voru mjög alvarleg mistök vegna þess að með samþykkt þess var verið að tryggja fámennum hópi fólks mun betri kjör en almenningur á kost á. Auk þess sem það tryggði honum sjálfum ríflegar mánaðarlegar greiðslur. Upphafleg afstaða formannsins til frumvarpsins og framganga hans varð til þess að það myndaðist djúp gjá á milli margra forystumanna verkalýðshreyfingarinnar og hans. Og honum hefur ekki tekist að endurheimta það traust sem nauðsynlegt er að ríki á milli forystumanna í flokkum og hreyfingarinnar. 
Samfylkingin býr við mikil forréttindi
Ég hef átt þess kost að starfa með Ingibjörgu Sólrúnu í framtíðarhópi flokksins. Í því mikla starfi hefur hún lagt ríka áherslu á að leiða saman ólík sjónarmið og fólk með mismunandi bakgrunn. Í okkar flókna samfélagi eru ekki til einfaldar lausnir, því er mikilvægt að horfa sem víðast og hafa sem flest viðhorf undir þegar stefnan er tekin til framtíðar. 
Það eru forréttindi hjá okkur í Samfylkingunni að eiga kost á leiðtoga með langa reynslu í að leiða saman ólíka aðila til árangursríks samstarfs. Þessi reynsla á eftir að nýtast Ingibjörg Sólrúnu vel ef hún nær kjöri. 
Tækifæri að láta drauminn rætast
Við sjáum nú fram á þann möguleika að Ingibjörg leiði Samfylkinguna til enn frekari sigra í framtíðinni og jafnframt verði Samfylkingin það leiðandi stjórnmálaafl sem íslenskir jafnaðarmenn hafa svo lengi beðið eftir. Ég hvet alla félagsmenn Samfylkingarinnar til að skila kjörseðlum og koma Ingibjörgu Sólrúnu alla leið. Höfundur er félagi í Samfylkingunni og situr í stýrihópi framtíðarhópsins.
