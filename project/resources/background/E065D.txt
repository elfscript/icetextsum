Palli eða Páll Guðbergsson köfunarkennari er verulega sjóaður í heimsins höfum því hann hefur stundað köfun í fjóra áratugi, eða frá því hann var tólf ára. «Þá fékk ég að prófa að stökkva út í hjá bróður mínum sem átti köfunargræjur og ég hef verið heillaður alveg síðan. Á þeim tíma var þetta þannig að ef þú passaðir í græjur og þorðir út í, þá varstu orðinn kafari, hvort sem það var í vinnu eða í björgunarsveit. Nú eru allar reglur sem betur fer mun strangari og erlendis fær enginn loft á köfunarkút né að leigja græjur nema vera með köfunarskírteini.» 
Að halda sönsum
Þegar Palli var um þrítugt fór hann á sitt fyrsta köfunarnámskeið sem var reyndar fyrsta námskeið sinnar tegundar hér á landi, en tveir lögregluþjónar héldu það í byrjun níunda áratugarins. Fram að þeim tíma hafði Palli þó kafað heilmikið og vann meðal annars um tíma sem kafari á björgunarskipinu Goðanum. Hann hefur líka verið í atvinnuköfun við að losa netaflækjur af skrúfum skipa og unnið í kringum fiskeldi, en þar þarf að hreinsa reglulega og taka dauða fiska, stoppa í göt og annað slíkt. «Ég kafaði líka þó nokkuð fyrir lögregluna í gamla daga og þá aldrei til að leita heldur til að sækja. Þá þurfti að ná upp úr hafdjúpunum ýmist einhverjum hlutum eins og bílum, en svo gat maður líka lent í því að koma dánu fólki á þurrt land,» segir Palli sem tekur slíkum störfum með miklu æðruleysi. «Þetta snýst um að halda sönsum og missa ekki stjórn á sér.» 
Niðurskotin skip á hafsbotni
Palli hefur farið víða um veröldina til að kafa og hann vann meðal annars við að kenna ferðamönnum köfun á Jamaica í tvö ár. «Ég hef líka farið með köfunarhópa héðan til Mexíkó og Jamaica. Undanfarið hef ég verið að fara til Egyptalands til að kafa í Rauðahafinu og köfunarlega séð er það mjög spennandi. Þar á hafsbotninum hvíla mörg skipsflök en mest spennandi er risastórt skipsflak sem skotið var niður 6. október 1941. Það heitir Thistlegorm og var breskt birgðaskip sem Þjóðverjar skutu niður í stríðinu þegar það var á leið með hergögn til Breta í Norður-Afríku. Í þessu flaki er allt eins og það var um borð þegar skipið fór niður. Til dæmis Bedfordtrukkar með mótorhjólum á pöllunum, lestarvagnar, skriðdrekar og sprengjur. En þarna má aðeins horfa en ekki snerta, því sprengjurnar geta enn verið virkar. Þetta flak er mjög kafaravænt vegna þess að það liggur svo grunnt og það er heillegast þeirra skipsflaka sem liggja neðansjávar frá stríðsárunum. Ég hef kafað nokkrum sinnum um þetta flak og það var svo ævintýralegt að það brettist hreinlega upp á tærnar á mér.» 
Kafarinn sjálfur hættulegur
Palli hefur kennt köfun lengst allra hér á landi, eða í tuttugu ár. Í kennslunni getur ýmislegt komið upp á. Hvað gerir hann til dæmis ef hann missir sjónar á nemanda í hafdjúpunum? «Þá eru vissar reglur sem gilda. Ef þú sérð ekki félaga þinn í mínútu þá ferðu upp. Þannig er hægt að koma í veg fyrir að fólk týnist,» segir Palli og bætir við að köfun sé alls ekki hættuleg heldur er það kafarinn sjálfur sem er hættulegastur. «Ef hann fer ekki eftir reglum eða gerir eitthvað sem hann ekki kann, þá getur hann orðið mjög hættulegur sjálfum sér. Ef kafari missir af einhverjum ástæðum stjórn á sér, þá fer allt úr böndunum. Vissulega ber líka að varast ýmislegt utanaðkomandi eins og mikinn straum og svo eru net víða í hafinu sem nauðsynlegt er að passa sig á.» 
Skötur á stærð við menn
Palli segir mikinn mun vera á því að kafa erlendis eða hér við Íslandsstrendur. «Fyrst og fremst gleður það augað meira að kafa erlendis því hér vantar alla liti neðansjávar. Rauðmaginn og ígulkerin eru nánast einu litirnir sem mæta manni ofan í sjónum hérlendis. Reyndar er botnlífið hér heima með því besta sem gerist, mikið af skeljum og kröbbum. En erlendis er ómæld fegurð í kóröllum og litríkum fiskum.» Skyggnið í köldum sjónum hér í norðrinu segir Palli að sé lélegt og því verði hann aldrei var við hákarla, hvali eða aðrar stórar skepnur hér heima þegar hann er að kafa. «Höfrungar forðast kafara, selurinn heldur sig alltaf fyrir utan skyggnið og ég hef aðeins einu sinni mætt háhyrningi við köfun hér heima.» En í útlandinu hafa stórar skepnur oft orðið á vegi Palla neðansjávar. «Þar svömlum við oft meðal hákarla og þar eru skötur á stærð við menn, en ég hef aldrei orðið fyrir neinu áreiti frá þessum skepnum hafsins sem mörgum þykja ógnvekjandi. Reyndar hef ég einu sinni verið bitinn af múrenu. Hún hjó eldsnöggt í höndina á mér en gerði mér ekkert annað mein,» segir Palli sem er heillaður af náttúrunni neðansjávar. 
«Þar er ótrúlegur heimur. Sjötíu og fimm prósent af jörðinni eru undir vatni og þar hefur enginn haslað sér völl. Þar vil ég vera. Lífið er í kafi.» 
khk@mbl.is
