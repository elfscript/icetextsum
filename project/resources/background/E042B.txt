AÐALFUNDUR Samfylkingarinnar á Héraði og Borgarfirði mótmælir harðlega sinnuleysi stjórnvalda í vegamálum á Fljótsdalshéraði. Sérstaklega er bent á í ályktun samtakanna þar að lútandi að nánast ekkert fjármagn sé sett í endurnýjun á þjóðvegi nr.1 um Skriðdal. Á þeim vegi séu m.a. 6 einbreiðar brýr á 12 km kafla og sá hluti vegarins mikil slysagildra. Ef samgönguáætlun gangi óbreytt eftir verði engin breyting á þessu ástandi næstu árin. Vegurinn sé ein helsta samgönguæð milli Héraðs og Reykjavíkur og þurfi að vera í lagi. Umbætur á þessum vegarkafla muni auka veg blómlegrar ferðaþjónustu á Héraði auk þess að vera sjálfsögð þjónusta við íbúa svæðisins. Fundurinn skoraði á samgönguráðherra að beita sér í málinu hið fyrsta.
