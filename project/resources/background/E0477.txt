Víkverji er nokkuð hugsi þessa dagana, rétt eins og flesta aðra daga, og nú yfir auglýsingum sem dynja á hlustum hans og augum sýknt og heilagt nú um stundir. Í þeim er reynt að sannfæra Víkverja um það hversu auðvelt það er nú að spara peninga. Víkverji hleypti brúnum yfir þessum skilaboðum í fyrstu, enda sjálfur búinn að berjast í bökkum í mörg ár og ekki getað lagt til hliðar túskilding með gati af laununum sínum. «Hvernig er hægt að eyða í sparnað,» hugsaði Víkverji og rann satt best að segja nokkuð í skap yfir vitleysunni.
En fór síðan að leggja við hlustir. Og varð síðan fyrir dálítilli opinberun. Víkverji er sem sagt búinn að komast að því undanfarna daga að það er ekkert auðveldara en að spara peninga og er eiginlega alveg rasandi yfir því að það þurfi auglýsingar í öllum miðlum til að minna fólk á að spara. 
Og málið er í raun alveg grátlega einfalt. Galdurinn er bara að skipta sér ekki af málinu, heldur láta aðra um að spara fyrir sig. Víkverji komst að því að það ríður ekki baggamuninn hvort hann fær nokkrum þúsundköllum minna af laununum sínum um hver mánaðamót til að eyða í einhverja bölvaða vitleysu. Hann lét bankann sinn þess í stað taka peninginn og geyma og eftir nokkra mánuði var hann búinn að steingleyma því að það var tekin ákveðin upphæð af honum í sparnað. 
Og allt í einu situr Víkverji uppi með dágóðan slatta af peningum sem hann satt best að segja veit ekkert hvað hann á að gera við. Það er vandamál sem Víkverji hefur ekki staðið frammi fyrir í annan tíma og er nú að velta fyrir sér hvort ekki sé nú kominn tími til að kaupa loksins garðhúsið eða fara í laxveiði eða endurnýja hjól dótturinnar og nú er víst málið að kaupa hlutabréf og svo eru tilboðin frá ferðaskrifstofunum hagstæð, það er víst líka gaman að eiga svona fellihýsi og bíllinn er orðinn gamall og þarf ekki líka að kaupa parket á stofuna...
