ALEX Ferguson, knattspyrnustjóri Manchester United, segist vera rétti maðurinn til að stjórna liði United og þvertekur fyrir þær sögusagnir að völd hans hjá félaginu hafi minnkað upp á síðkastið.
Ferguson hefur mátt horfa á Chelsea hlaupa í burt með meistaratitilinn í Englandi auk þess sem lið hans féll út úr Meistaradeildinni. «Mér fannst dálítið furðulegt að þegar Newcastle rak Bobby Robson var talað um að félagið hefði losað sig við gríðarlega reynslu og mönnum fannst það ekki gæfulegt. En í Manchester virðist reynslan ekki teljast til tekna. En ég mun komast í gegnum þetta allt og einnig Manchester United,» sagði Ferguson. 
Stjórinn hefur verið nokkuð gagnrýndur fyrir leikaðferð sína, sérstaklega 4-5-1 en Skotinn snjalli segir að Akkilesarhæll liðsins í vetur hafi verið að skora ekki nægilega mörg mörk - færin hefði liðið fengið. «Það hafa verið margar kenningar um hvernig við eigum að leika og hvernig ég eigi að stjórna liðinu. En þegar öllu er á botninn hvolft þá hefur veikleiki okkar verið að nýta ekki nægilega mörg færi sem við fáum. Við höfum tapað 16 stigum til liða í neðri hluta deildarinnar vegna þess að við höfum ekki náð að nýta færin nægilega vel.»
