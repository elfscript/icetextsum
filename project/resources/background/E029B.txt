«ÞETTA gengur bara vel,» sagði Víðir Reynisson, æfingastjóri Hvalfjarðarganga 2005, en í gær var Hvalfjarðargöngunum lokað vegna almannaæfingar þar sem verið var að samhæfa viðbrögð vegna hópslyss. Að sögn Víðis var sviðsettur árekstur rútu og fólksbíls neðarlega í göngunum. «Skömmu eftir að það gerist kemur aðvífandi þriðji bíll sem sneiðir hjá því að lenda á þessum bílum en lendir á gangaveggnum og í honum kviknar,» segir Víðir. 
Hann segir á fjórða tug manna hafa komið beint að björguninni. Slökkva þurfti eld og klippa þurfti bæði fólksbílinn og rútuna til þess að komast að þeim slösuðu sem skiptu tugum. Síðan þurfti að flytja þá norður fyrir göng sökum mikils reyks sem myndaðist vegna brunans og leitaði upp syðri endann. 
Alls komu að æfingunni um 200 manns. Hún er sú fyrsta sinnar tegundar í veggöngum á Íslandi. Markmið æfingarinnar var að láta reyna á viðbragðsáætlun Hvalfjarðarganga sem tók gildi í maí í fyrra. Meðal þeirra aðila sem stóðu að æfingunni voru Neyðarlínan, slökkvilið og lögregla beggja vegna Hvalfjarðar, embætti ríkislögreglustjóra, Landhelgisgæslan, Spölur og Landspítali - háskólasjúkrahús. Auk þess komu tugir manna af Akranesi og úr Reykjavík að æfingunni til þess að leika slasaða.
