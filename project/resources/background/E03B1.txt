Í DAGBLAÐINU The Daily Telegraph á laugardaginn var, var forsíðugrein byggð á samtali við Jose Mourinho, knattspyrnustjóra Chelsea, þar sem hann fjallar um sjö leikmenn sem mynda hryggjarsúluna í meistaraliði vetrarins. Sagt er að þessir sjö leikmenn hafi aldrei látið deigan síga og stöðugleikinn í leik þeirra sé ein af meginástæðum þess að Chelsea er komið með aðra hönd á bikarinn. 
«Yfir leiktíðina hafa sjö leikmenn hvorki meiðst né tekið út leikbann, þeir hafa aldrei átt slæma leiki,» er haft eftir Mourinho. «Þeir hafa verið hryggjarsúla liðsins: Petr Cech, William Gallas, John Terry, Claude Makelele, Frank Lampard, Eiður Guðjohnsen og Damin Duff spila nánast hvern einasta leik.» 
Rætt er um að Terry verði valinn leikmaður ársins af deildinni, en Lampard sé líklegur sigurvegari í vali fréttamanna á leikmanni ársins. Báðir hafa notið dyggrar aðstoðar Claude Makelele, sem skýlir Terry og gerir Lampard kleift að sækja fram. «Mesta hrósið sem ég get sagt um Makelele, er að ég get ekki kennt honum nokkurn skapaðan hlut,» segir Mourinho. «Claude veit allt. Hann er 32 ára en vegna þess að hann er hættur að leika með franska landsliðinu á hann enn tvö, þrjú frábær ár að gefa Chelsea.» 
Áður hefur verið haft eftir Mourinho að fyrir honum sé Makelele leikmaður ársins hjá Chelsea.
