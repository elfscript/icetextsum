CIUDAD Real vann sex marka sigur á Montpellier í fyrri leik liðanna í undanúrslitum Meistaradeildar Evrópu í handknattleik í gær, 30:24. Ólafur Stefánsson lék allan leikinn fyrir Ciudad að undanskildum tveimur mínútum rétt í byrjun þegar hann var rekinn af leikvelli. Hann lék afar vel, skoraði sex mörk og átti tíu stoðsendingar. Ólafur fór hins vegar illa að ráði sínu á síðustu sekúndum leiksins þegar hann lét verja frá sér vítakast. Það getur reynst dýrt í seinni leiknum í Montpellier um næstu helgi þar sem hvert mark í forskot getur skipt miklu máli.
Leikmenn Ciudad Real voru mun sterkari allan leikinn ef upphafsmínúturnar eru undanskildar. Vörn liðsins með Didier Dinard sem aðalmanna var frábær og Hombrados markvörður fór á kostum, varði 25 skot eða rúmlega 50% skota sem á markið rötuðu. Sóknarleikurinn var hinsvegar ekki nógu góður hjá Ciudad, einkum reyndist Talant Dujshebaev dragbítur á sóknarleikinn þar sem boltinn gekk hægt og illa á meðal manna þegar hann var við stjórnvölinn í sókninni. 
Í hinum leik undanúrslitanna unnu Evrópumeistarar síðasta árs, Celje Lasko, liðsmenn Barcelona, 34:31, á heimavelli í Celje í Slóveníu.
