ÞAU mistök urðu við birtingu umsagnar Jónasar Sen um tónleika Karlakórsins Fóstbræðra að hluti málsgreinar féll niður og brenglaði samhengi textans.
Rétt er málsgreinin svona: 
«Karlakórinn Fóstbræður hélt sína árlegu vortónleika nýlega og voru þeir fyrstu á þriðjudaginn var. 
Stjórnandi var Árni Harðarson og var hluti efnisskrárinnar helgaður íslenskum lögum. Hófst hún á Ár vas alda í útsetningu Þórarins Jónssonar, en síðan komu frumsamin lög eftir hann og Björgvin Guðmundsson, Emil Thoroddsen og fleiri. 
Söngurinn olli nokkrum vonbrigðum í byrjun, hann var ekki nægilega tær og var það í rauninni ekki fyrr en talsvert var liðið á tónleikana að kórinn tók við sér. Krafturinn var þó ávallt til staðar og ekkert út á hann að setja; það voru fyrst og fremst veiku tónarnir sem voru ekki nægilega nákvæmir.»
