Í rauninni hefur enginn áhrif á mann sem höfund fyrr en maður fer að velta því fyrir sér hvort einhver hafi yfirhöfuð áhrif á mann og þá hver . Og þess vegna er kannski best að vera ekkert að hugsa um það. En fari sú rannsókn fram er líklegast að niðurstaðan verði einhver bölvuð vitleysa; maður finni út að áhrifavaldarnir séu einhverjir allt aðrir en þeir raunverulega eru; maður stendur sjálfan sig að því að telja upp einhverja fræga listamenn í staðinn fyrir að nefna til dæmis föður sinn eða móður. 
En á sama hátt og maður leitast við að læra af foreldrum sínum hvernig maður á að hegða sér (og/eða öfugt: hvernig maður á ekki að hegða sér) reynir maður að tileinka sér ýmislegt uppbyggilegt í fari annars fólks; ókunnugs fólks sem maður hefur, einhverra hluta vegna, mætur á; annars konar mætur en á foreldrum sínum. Maður les kannski viðtal í blaði við listamann sem maður lítur upp til, og hann segir eitthvað sem hefur varandi og afdrifarík áhrif á mann. Hann var ef til vill dauðadrukkinn þegar viðtalið var tekið en vitleysan sem hann lét út úr sér varð á einhvern dularfullan hátt að djúpri, allsgáðri visku, þegar hún birtist ásamt mynd af höfundinum í blaðinu. Ég er til dæmis viss um að spænski kvikmyndahöfundurinn Luis Buñuel var ekki alltaf allsgáður þegar hann sendi persónur sínar upp í lest í Madrid eða inn í fallega innréttaða íbúð í París, en ég tel mig samt hafa lært af honum hvaða veganesti maður tekur með sér inn í lestarklefa í Madrid, og hvernig maður á að snúa sér í franskri stássstofu. 
Af flestum þeim listamönnum sem maður telur sig læra eitthvað af lærir maður eitthvað eitt, yfirleitt vegna þess að maður ákveður að það tiltekna atriði sé þess virði að læra. En eins og ég las einhvers staðar - og er auðvitað búinn að gleyma hvar - þá er dýrmætasti lærdómurinn sá sem maður nemur, hvort sem það er í formi texta, hljóðs eða myndar, og gleymir síðan, en gleymir ekki alveg heldur á þann hátt að lærdómurinn verður eftir í höfðinu án þess að maður viti af því. Þannig er maður örugglega búinn að gleyma flestum þeim nöfnum sem hafa haft mestu áhrifin á mann; þær bækur eru löngu horfnar af náttborðinu eða dottnar ofan úr bókahillunni. 
Þó er einn höfundur sem ég reyni yfirleitt að hafa við höndina í bókarformi. Leikritaskáldið Harold Pinter. Frá því ég las The Birthday Party , og sá bíómyndarútgáfu Williams Friedkin frá 1968, held ég að höfundur Stanleys, Meg, Goldbergs og McCanns hafi búið til alveg ný skáldskaparviðmið í huga mínum. Ég las leikrit Pinters eitt af öðru, hélt áfram að hrífast af þeim, og ásamt annarri grein hins bókmenntalega raunsæis, súrrealismanum, held ég að ég hafi mest hrifist af þessari tegund túlkunar á veruleikanum; absúrd raunsæinu sem Pinter og aðrir lærisveinar Becketts og Joyce voru uppteknir við að þróa. En í mínum augum er Pinter ekkert endilega leikritaskáld, enda hef ég ekki nema að litlu leyti kynnst verkum hans ofan af sviði eða úr útvarpi. Þótt leikrit og kvikmyndahandrit séu hans helstu form er texti hans á pappírnum eitthvað miklu meira; ekki síður er hann ljóðlist, sögur, málfræði, pólitík, myndlist eða hvað sem er; opinn í allar áttir og treystir á að lesandinn hafi sjálfstæða hugsun. 
Allt til síðasta leikrits síns, Celebration frá árinu 2000 (sem hann hefur nýverið lýst yfir að sé hans síðasta leikverk), heldur Pinter einbeitingu sinni, og þrátt fyrir að það fari ekkert á milli mála að Celebration sé eftir höfund sinn er tónninn í verkinu svo ferskur og beittur að það jaðrar beinlínis við pólitískan glæp að Pinter skuli hafa tekið önnur skrif fram yfir leikritin. Í síðustu verkum sínum, Moonlight , Ashes to ashes og fyrrnefndri Celebration , er einhvern veginn allt komið saman sem hann hefur byggt upp frá því hann hleypti okkur inn í Herbergið , sitt fyrsta leikrit, fyrir tæpri hálfri öld: hin harða ljóðræna, nístandi óttinn og ófyrirleitnin sem fylgir hvers kyns valdi, hinn fíni húmor sem persónurnar hafa ekki hugmynd um að þær búa yfir, og nákvæmnin og einfaldleikinn. 
Það var ekki síst einfaldleikinn í leikritum Pinters sem verkaði upphaflega á mig sem hvatning til að byrja að skrifa af einhverri alvöru. Mér fannst að þetta gæti nú ekki verið mikið mál, að rissa upp nokkrar persónur og láta þær bulla eitthvað af fullkomnu ábyrgðarleysi, en með tímanum verð ég alltaf meira og meira undrandi yfir hæfni og persónuleika Pinters; hvernig hægt er að láta svona einfalda og undarlega texta lifa svona flóknu og raunverulegu lífi - það er hið fáránlega við raunsæi Pinters.
