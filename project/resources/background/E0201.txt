ÁRNI M. Mathiesen sjávarútvegsráðherra opnaði í síðustu viku formlega vefinn www.snorrason.is sem er vefur helgaður fiskiskipum í nútíð og þátíð. Myndirnar eru teknar af Snorra Snorrasyni, ljósmyndara og flugmanni, og spanna um hálfa öld eða frá árinu 1958 til dagsins í dag. Yfir 4.000 myndir er að finna á vefsíðunni og eru flestar myndirnar í svarthvítu sem Snorri segir standa betur tímans tönn.
Snorri segist hafa fengið myndabakteríuna í sig 12 ára gamall og hafi ekki losnað við hana síðan. Bakteríuna hefur hann svo smitað í syni sína þrjá sem allir eru ljósmyndarar. Hann segist hafa byrjað að taka skipamyndir árið 1958 enda mikill áhugamaður um fiskiskip og báta. Þá flaug hann fyrir Landhelgisgæsluna þegar verið var að færa landhelgina í 12 mílur 1. september. Með honum í för voru þeir Skúli Steinþórsson, Þröstur Sigtryggsson, Sveinbjörn Finnsson og Gísli Jónsson auk Thorolfs Smith fréttamanns Ríkisútvarpsins. Á meðan á fluginu stóð var Snorri með myndavél með sér og tók loftmyndir af togurum með aðra hönd á stýri. Síðan varð ekki aftur snúið og hefur Snorri að eigin sögn tekið myndir af fiskiskipum um land allt úr lofti, láði eða legi. 
Hann segir margar skemmtilegar sögur hafa fylgt áhugamálinu ljósmyndunni. T.d. hafi hann í janúar-febrúar árið1960 verið staddur í hafnarvitanum í Vestmannaeyjum til þess að mynda fiskiskip. Hinsvegar hafi einni frúnni í bænum ekki litist betur á það en svo að hún hélt að Snorri væri að fara ganga í sjóinn þegar hún sér hann á göngu í kringum vitann til þess að halda sér hita í kuldanum á milli taka. Snorri segir konuna hafa gert lögreglunni aðvart enda óvanalegt að sjá mann hanga í kringum vitann á þessum árstíma. 
Umfram allt afar skemmtilegt
«Svo heldur þetta áfram þessa áratugi síðan. Ég fór út um allt land að eltast við þessi skip. Þetta var brjáluð fyrirhöfn stundum og langt út fyrir allt velsæmi,» segir Snorri en bætir því við þetta sé umfram allt afar skemmtilegt. «Þá ná menn árangri þegar þeir hafa gaman að hlutunum,» segir Snorri 
Aðspurður hvernig það hafi komið til að setja myndirnar á vefinn segir Snorri það vera vegna Hauks sonar síns. Hann hafi stungið upp á því að taka myndirnar saman og hafa þær til sýnis á vefnum. Snorri segist hafa verið með allt skráð skilmerkilega niður í mörgum bókum. Síðan hafi verið valdar þær bestu til þess að setja á vefinn en hann bendir á að myndirnar 4.000 séu aðeins brot af þeim myndum sem hann hafi tekið um ævina. Snorri segir það hafa tekið um tvö ár að koma myndunum á vefinn sem var svo opnaður við hátíðlega athöfn í síðustu viku. Tengil inn á vefsíðu Snorra verður að finna á vefsíðu sjávarútvegsráðuneytisins. 
Snorri segist einnig hafa mikinn áhuga á því mynda flugvélar og flugmenn, en á því byrjaði hann 13 ára gamall árið 1944 og hefur hann hug á því að koma einnig hluta af þeim myndum á Netið með tíð og tíma.
