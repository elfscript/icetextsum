FARSÆLL kaupsýslumaður hefur bent á að arðsemi Landsvirkjunar sé ekki næg. 
Núverandi pólitískt eignarform virðist skaða fyrirtækið. Vinstri pólitík sem teygir anga sína inn í fyrirtækið hefur ekki gætt hagsmuna fyrirtækisins sem skyldi. 
Væri Landsvirkjun einkafyrirtæki, væri fyrirtækið trúlega í útrásarverkefnum sem gætu skilað arðsemi. Slíkt er varla gerlegt í dag, með duttlungafulla vinstri pólitíska kjána í stjórn fyrirtækisins. Sú staða virðist ekki ólík því að kjósa mannýgt naut í bankaráð til að ná árangri! Einbeitingin fer í að velta fyrir sér hvenær nautið taki roku. 
Ef fyrirtæki eins og Landsvirkjun á að ná hærri arðsemi verður stjórnin að vera skipuð fólki með metnað og brennandi áhuga um að ná árangri fyrir fyrirtækið. Hver veit hvað er hlutverk pólitísks vinstri stjórnarmanns á morgun? Verður hlutverkið að taka þátt í að eyðileggja 6 milljarða fjárfestingu Landsvirkjunar í Norðlingaölduveitu - eða vera á móti Kárahnjúkavirkjun með því að þvælast fyrir ábyrgðum á lánum? Svona eru dæmin um «arðsemi» sósíalismans í Landsvirkjun. 
Fullyrðingar um að raforkuverð myndi hækka - væri Landsvirkjun einkavædd - er svipaður áróður og var um að vextir myndu hækka við einkavæðingu bankanna. Staðreyndin varð þveröfug. Eftir einkavæðingu áttu viðskiptabankarnir frumkvæði að lækkun vaxta húsnæðislána úr 5,5 í 4,15% sem er 25% vaxtalækkun! Þessi vaxtalækkun var svo helsta ástæða fyrir hækkun fasteignaverðs um allt að 50% sem er arður almennings - vegna einkavæðingar bankana! Nýjar óvæntar tekjur bankanna erlendis þessu til viðbótar er eina raunhæfa ástæða hækkunar á gengi krónunnar sem er líka afleiddur hagur almennings þó gengishækkun skaði útflutningsgreinar. 
Aukin arðsemi af Landsvirkjun er vel möguleg verði fyrirtækið einkavætt og losni úr sínum sósíalísku hlekkjum. Það er líka besta tryggingin til að koma í veg fyrir rangar fjárfestingar sem sumir hafa áhyggjur af. 
KRISTINN PÉTURSSON, 
fiskverkandi á Bakkafirði. 
Frá Kristni Péturssyni:
