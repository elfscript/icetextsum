Íraskir þingmenn kröfðust þess í gær, að Bandaríkjastjórn bæðist afsökunar á framferði bandarísks hermanns, sem hefði þjarmað illilega að einum starfsbróður þeirra við varðstöð í Bagdad. Höfðu þeir uppi stór orð eins og að «frelsa Græna svæðið» úr höndum hernámsliðsins.
Þingfundi var fyrst frestað um klukkustund í mótmælaskyni en síðan var samþykkt einróma að krefjast afsökunar Bandaríkjastjórnar á því, að bandarískur hermaður hefði allt að því misþyrmt Fatah al-Sheikh, einum þingmanni í flokki hins róttæka sjítaklerks Moqtada Sadr. 
Tekinn hálstaki
«Þegar ég sagði túlkinum, að ég væri þingmaður, sagði hann við mig: «Til fjandans með þig og þingið,"" sagði Sheikh. «Mér varð svo um þetta, að ég fór út úr bílnum til að tala betur við hann en þá kom bandarískur hermaður og tók mig hálstaki, svo fast, að ég gat ekki andað í mínútu eða svo.» 
Sheikh sagði, að uppákoman hefði byrjað með því, að hann hefði verið í langri bílaröð til að komast inn á Græna svæðið en þar eru til dæmis þingið, aðrar stjórnarbyggingar og bandaríska sendiráðið. Kvaðst hann hafa ákveðið að fara úr röðinni og koma aftur síðar en þá hefði bandarískur hermaður komið aðvífandi og sparkað í bílinn. 
«Ég sýndi honum passann en hann hrifsaði hann úr höndum mér og kastaði honum framan í mig. Þegar ég fór út úr bílnum, greip hann í handlegginn og vatt upp á hann,» sagði Sheikh. 
Þrír þingmenn segjast hafa orðið vitni að þessu og ræddi þingheimur þetta mál í tvær klukkustundir. Röktu þeir margir sögur um þá niðurlægingu, sem Írakar sættu af hálfu bandarískra hermanna. Einn þeirra, súnnítinn Mudhar Shawkat, skilaði inn passanum sínum og kvaðst ekki mundu mæta á þingfund fyrr en þingið hefði verið flutt af Græna svæðinu. Enn annar en ónefndur þingmaður hrópaði: «Já, endalok hernámsins byrja nú. Græna svæðið verður að frelsa úr höndum hernámsliðsins.» 
Hajem al-Hassani, forseti íraska þingsins, sagði, að nú væri «nóg komið» en í marslok ruddust breskir hermenn inn á heimili eins þingmannsins í Basra og handtóku þar 12 manns í fjölskyldunni. Var þeim síðar sleppt.
