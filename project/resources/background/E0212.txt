MICHAEL Owen, sóknarmaður Real Madrid og enska landsliðsins í knattspyrnu, segir að það hafi verið ótrúlegt að fylgjast með framförum Franks Lampards, miðjumanns Chelsea, og félaga hans úr landsliðinu undanfarin tvö ár. Lampard hefur skorað 15 mörk fyrir Chelsea í vetur, þar af fjögur í Meistaradeild Evrópu, og margir telja að hann sé kominn í hóp bestu miðjumanna heims. Margir hafa viljað bera Lampard saman við David Beckham en Owen segir að það sé ósanngjarnt.
«Lampard er ekki nýr Beckham, hann er frábær leikmaður á sínum eigin forsendum. Ég held að ég hafi aldrei séð nokkurn leikmann bæta sig eins mikið á skömmum tíma og Lampard hefur gert. Undanfarin tvö ár hefur hann verið á stöðugri uppleið og nú skorar hann mörk nánast í hverri viku. Auðvitað hjálpar það til að hann spilar með frábæru liði og með Claude Makelele fyrir aftan sig, en hann hefur leikið stórkostlega. Lampard er ótrúlegur leikmaður,» sagði Michael Owen.
