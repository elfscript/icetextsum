GUNNAR Heiðar Þorvaldsson var bjargvættur Halmstad sem lenti í miklum vandræðum með 1. deildarliðið Boden í sænsku bikarkeppninni í knattspyrnu í gær. Boden, sem hefur ekki unnið leik í fyrstu þremur umferðum 1. deildar, komst í 2:0 á heimavelli Halmstad, sem varð í öðru sæti úrvalsdeildar í fyrra. Gunnar Heiðar, sem fékk sitt fyrsta tækifæri í byrjunarliðinu á tímabilinu, skoraði tvívegis og jafnaði metin, 2:2, Seinna markið kom fimm mínútum fyrir leikslok. Í framlengingunni var Gunnar Heiðar svo enn á ferð og lagði upp sigurmark Halmstad fyrir Patrik Ingelsten, 3:2.
