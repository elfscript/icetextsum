William Paton Cleland fæddist í Ástralíu 30. maí 1912. Hann lést 29. mars síðastliðinn. Bill kvæntist Norah Cleland sem er látin og þau eignuðust börnin John, Susan og Peter.
Bill lauk læknaprófi frá háskólanum í Adelaide í Suður-Ástralíu 1935 og var síðan í framhaldsnámi í brjósthols-, lyf- og síðar skurðlækningum í London. Hann tók sérfræðipróf í lyflæknisfræði 1939 og í handlæknisfræði 1946 við Lundúnaháskóla. 
Hann varð skurðlæknir við sjúkrahús í London frá 1948 og dósent í brjóstholsskurðlækningum við Royal Postgraduate Medical School, Hammersmith frá 1949. Síðar varð hann ráðgjafi hjá konunglega breska sjóhernum og hjá breska heilbrigðisráðuneytinu. Hann var meðlimur í fjölda félaga í sínu fagi í Bretlandi og Bandaríkjunum, skrifaði bókakafla og fjölda greina í fagtímarit og var sæmdur heiðursmerkjum í Finnlandi og Íslandi. 
Útförin hefur farið fram en minningarathöfn um Bill fer fram í Englandi 9. maí. 
Látinn er í hárri elli William P. Cleland F.R.C.S, F.R.C.P. Þessar skammstafanir tákna að Bill, eins og hann var alltaf kallaður, hafði sérfræðipróf bæði í lyflækningum og skurðlækningum. Hann var starfandi lyflæknir á lungnadeild Brompton-spítalans í London á árum síðari heimsstyrjaldarinnar. Þá voru útlærðir skurðlæknar drifnir á vígvöllinn og hinir sem eftir sátu urðu að taka til hendinni á skurðstofunum. Þannig varð hann starfandi lungna- og hjartaskurðlæknir bæði á Brompton- og Hammersmith-spítulunum í London meðan aldur entist.
Undirritaður var svo heppinn að starfa með Bill um nokkurra ára skeið á Hammersmith-sjúkrahúsinu. Þá kom í ljós að til hans var ætíð leitað þegar um erfið sjúkdómstilfelli var að ræða. Þessi víðfeðma menntun hans gerði honum kleift að hugsa bæði sem lyf- og skurðlæknir. Hann safnaði því drjúgum í reynslusarpinn sem kom okkur Íslendingum vel. 
Bill var verulega áhugasamur og slyngur laxveiðimaður. Nú gerðist það hvort tveggja að Bill fór að veiða í íslenskum laxveiðiám og skera upp íslenska hjartasjúklinga. Hann notaði tækifærið í veiðiferðum sínum til Íslands að líta endurgjaldslaust á sjúklinga sem hann hafði skorið upp sem og að skoða með okkur hjartasérfræðingunum á Landspítalanum sjúklinga sem vafi lék á hvaða meðferð skyldu hljóta. Hann fylgdist vel með þróun hjartaskurðlækninga á Íslandi og var einn fárra erlendra hjartaskurðlækna sem trúðu því að hægt væri að framkvæma opnar hjartaskurðaðgerðir hér heima. 
Bill var sæmdur riddarakrossi hinnar íslensku fálkaorðu fyrir störf sín í þágu íslenskra hjartasjúklinga. Norah kona hans er látin fyrir nokkrum árum en eftir lifa þrjú börn þeirra sem öll komu með foreldrum sínum hingað til lands. Við hjartalæknar sem þekktum Bill bæði sem framúrskarandi vandvirkan lækni og afskaplega alúðlegan vin sendum eftirlifandi ættingjum fyrir okkar hönd og allra sjúklinganna hans innilegar samúðarkveðjur. 
Minningarathöfn um Bill fer fram í Englandi 9. maí nk. 
Árni Kristinsson.
