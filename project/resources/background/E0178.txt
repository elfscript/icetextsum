GÆSAVEIÐILÖND eru nú yfirleitt leigð út til veiðimanna, að sögn Sigmars B. Haukssonar, formanns Skotvíss, félags skotveiðimanna. «Þróunin hefur orðið sú að þetta eru veiðar sem menn greiða fyrir. Við höfum heyrt tölur allt frá 40 þúsund upp í hálfa milljón,» sagði Sigmar. Það mun vera leiga fyrir allt haustið. Sigmar segir bændur leigja lendur sínar bæði til að afla sér tekna og eins til að fría sig ágangi þeirra sem ekki hafa tryggt sér aðgang að veiði. Þá munu sumir ferðaþjónustubændur selja veiðimönnum gistingu og gæsaveiðileyfi í einum pakka. 
Gæsir sækja í ræktað land, hvort heldur tún, kartöflu- eða kornakra. Bændur hleypa veiðimönnum á löndin að lokinni uppskeru. Sigmar segir að einnig séu dæmi þess að veiðimenn hafi sjálfir sáð korni og slegið það til að laða að gæsir. «Árangurinn af því getur verið mjög góður, en líka slakur ef mikið er af gróðri í nágrenninu. Þessir akrar eru oft ekki mjög stórir og aðeins hægt að veiða þar í eitt eða tvö skipti á hverju hausti,» sagði Sigmar. 
Auglýsa skotveiðar á Netinu
Nokkrir aðilar auglýsa skotveiðar á Netinu, bæði á gæs, rjúpu, hreindýrum og sjófugli. Rjúpnaveiðar voru bannaðar undanfarin tvö haust, en horfur á að þær verði leyfðar á næsta hausti. «Aðallega hafa þetta verið aðilar sem hafa selt laxveiðiferðir og fengið fyrirspurnir um skotveiðar,» sagði Sigmar. Skotveiðar á Íslandi hafa ekki «slegið í gegn» meðal erlendra veiðimanna, að hans sögn. Bæði þyki þær erfiðar og kostnaðarsamar. 
Birgir Sumarliðason hjá Norðurferðum (www.nat.is) er einn þeirra sem auglýsir skotveiðar á Netinu, m.a. á gæs og rjúpu. Hann segir Norðurferðir hafa milligöngu um veiðiferðirnar en að aðilar úti á landi sjái um framkvæmdina. Birgir segir að vegna rjúpnaveiðibannsins og væntanlegra reglna um rjúpnaveiðar sé ekki hægt að segja neitt um fyrirkomulagið á þeim veiðum í haust. 
Eftirspurn eftir skotveiðum hefur verið heldur dræm og minnst eftir rjúpu, að sögn Birgis. Hann segir erlenda skotveiðimenn hafa komið til gæsaveiða, en þeim hafi gengið misjafnlega. 
«Við erum mest í stangaveiði og erum mikið að markaðssetja vötnin, sem eru vannýtt í ferðaþjónustunni. Við erum að vinna úr skotveiðinni og skipuleggja hana betur. Það eru bændur sem taka að sér skotveiðiferðir þar sem allt er innifalið, matur og gisting. Okkur berast fyrirspurnir á Netinu og við framvísum þeim til þeirra,» sagði Birgir.
