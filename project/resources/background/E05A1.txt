Ekki eru allir á sama máli um hver örlög gamla Mjólkursamlagshússins í Borgarnesi eigi að vera. Samkvæmt nýju deiliskipulagi fyrir svæðið er gert ráð fyrir að húsið verði rifið til að rýma fyrir nýrri íbúðarbyggð sem fyrirhugað er að hefja framkvæmdir við fljótlega. Hópur fólks sem vill bjarga húsinu hefur haldið fund um málið og er nú að safna undirskriftum gegn niðurrifi hússins.
Halldór Hauksson sálfræðingur er fæddur og uppalinn í Borgarnesi. Hann segist strax hafa tekið eftir Mjólkursamlagshúsinu sem smákrakki og fundist það sérstakt. Hann er einn þeirra sem vilja að húsið standi og verði gert upp. Hann segist hafa fylgst með málinu og vitað af því að athugasemdir hefðu komið við deiliskipulagið frá þeim Stefáni Ólafssyni húsasmíðameistara og Sigríði Björk Jónsdóttur byggingarlistfræðingi. Í vor hafi hann sett sig í samband við þau og þau ákveðið að halda áfram að vinna að því að koma í veg fyrir að húsið verði rifið. 
«Ég hef talað við margt fólk sem er sammála um að rétt sé að láta gamla Mjólkursamlagið standa. Það eru mjög margir ósáttir við að rífa eigi húsið,» sagði hann. 
Skemmtileg heild
«Ákveðið var að halda fund hinn 20. apríl sl. Við fengum leyfi bæjaryfirvalda í Borgarbyggð til að halda fundinn í húsinu. Þangað mættu um sjötíu manns og þar var fjallað faglega um húsið, menningarsögulegt gildi þess og hvað þurfi til að endurgera það. Pétur Ármannsson arkitekt, varaformaður húsfriðunarnefndar, hélt erindi um byggingarsögu hússins og Guðjón Samúelsson húsameistara ríkisins, sem teiknaði það á árunum 1933-1939. Fleiri hús eftir Guðjón Samúelsson eru í héraðinu, svo sem Héraðsskólinn í Reykholti, Bændaskólinn á Hvanneyri og gamla Sparisjóðshúsið sem stendur skammt frá Mjólkursamlaginu við Skúlagötu í Borgarnesi. Sparisjóðshúsið og Mjólkursamlagið ásamt gömlu húsunum sem gerð hafa verið upp við Brákarbrautina, gamla íbúðarhúsið á klettinum, Búðarkletti, og Pakkhúsið, auk gömlu Kaupfélagshúsanna við Englendingavík, gætu einmitt myndað skemmtilega heild og ramma utan um gamla miðbæinn í Borgarnesi. Það getur varla kallast að endurlífga gamla miðbæinn að mölva niður. Fyrst og fremst ætti að þétta byggðina og bæta við það sem fyrir er. Ég er viss um að þessi heild mundi laða að ferðamenn sem hafa mun meira gaman af því að skoða gömul hús en ný. Mér finnst þessi gömlu hús vera eins og happdrættisvinningur fyrir bæinn.» 
Lifandi menningarmiðstöð?
Halldór segir að gera þyrfti gagngerar endurbætur á húsinu og vildu sumir ganga svo langt að endurreisa strompinn sem var svo áberandi á fyrstu árunum. Hann segir það draumamarkmið að endurgera húsið í upprunalegri mynd, en samkvæmt varðveislumati húsfriðunarnefndar er það fyrst og fremst framhliðin, sem ber svo sterk höfundareinkenni Guðjóns Samúelssonar, sem hefur varðveislugildi. Enda hefur húsinu oft verið breytt í gegnum tíðina. 
«Fyrir utan það hve húsið er glæsilegt minnir það á merkilegt tímabil í íslenskri landbúnaðarsögu, svo ekki sé talað um atvinnusögu Borgarfjarðarhéraðs. Auk þess er ljóst að það mundi nýtast til ýmissa hluta, ekki síst menningarstarfsemi. Í vetur kom í ljós að það hentar vel fyrir leiksýningar auk þess sem þar væri hægt að hafa handverksmarkaði og ýmislegt fleira sem mundi hleypa lífi í gamla miðbæinn. Húsið gæti því orðið lifandi miðstöð í þessari nýju íbúðarbyggð. Bæjarstjórinn í Borgarbyggð hefur sagt að möguleiki væri að selja húsið einhverjum sem treysti sér til að kosta endurgerð þess. Ég held að það sé sama hver á húsið svo framarlega sem framhliðin verður varðveitt og húsið gert upp. Hins vegar teldi ég mun skemmtilegra að það nýttist bæjarbúum og finnst óneitanlega skrítið ef bæjaryfirvöld aftaka það með öllu. 
Helga Halldórsdóttir, forseti bæjarstjórnar Borgarbyggðar, segir ákveðnar athugasemdir hafa komið fram þegar nýja deiliskipulagið að gamla miðbænum í Borgarnesi var kynnt. Þeim hafi verið svarað og Skipulagsstofnun samþykkti þau svör. Einnig var erindi sent húsfriðunarnefnd sem taldi að aðeins framhlið hússins hefði varðveislugildi. «Nú er verið að vinna að því að úthluta þessu svæði til byggingarverktaka og býst ég við að það gangi í gegn fljótlega. Gert var ráð fyrir að gamla Mjólkursamlagshúsið yrði rifið á þessu ári og þykir mér ekki ólíklegt að það verði gert í sumar. Við eigum reyndar eftir að fá formlegt leyfi frá umhverfis- og skipulagsnefnd bæjarins.» 
Helga segir bæjarbúa bæði vera með og á móti því að húsið verði rifið. Henni virðist sem skoðanir um það séu mjög skiptar. «Við erum tilbúin að hlusta á fólk og skoða ýmsa möguleika. Enn hafa ekki komið fram raunhæfar tillögur um nýtingu hússins. Rætt hefur verið um að það hentaði sem húsnæði fyrir leikdeild Skallagríms sem setti upp sýningu þar í vetur, en bæjaryfirvöld hafa hugmyndir um að hún fái inni í húsnæði sem Borgarbyggð hefur eignast úti í Brákarey. Þar verður heilmikið pláss þegar Borgarnes-kjötvörur flytja í nýtt húsnæði. Þá má geta þess að bæjarráð hefur ekki fengið neina undirskriftalista eða ályktanir. 
Endurbætur of dýrar
Ég sé ekki fyrir mér að sveitarfélagið geti eytt um 100 milljónum króna í að gera upp þetta hús, en það er líklega sú upphæð sem endurbætur mundu kosta. Ég get alls ekki hugsað mér að húsið standi áfram eins og það er. Það er algjör vanvirða við það. Ef fram kæmi skynsamleg tillaga um nýtingu hússins og að einhver gæti með óyggjandi hætti sýnt fram á að hann væri tilbúinn til og hefði fjármagn til að kosta þær framkvæmdir sem nauðsynlegar eru erum við tilbúin að skoða hana,» sagði Helga Halldórsdóttir.
