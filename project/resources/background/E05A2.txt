MEIRIHLUTI samgöngunefndar Alþingis leggur til þrjár breytingar á frumvarpi samgönguráðherra, Sturlu Böðvarssonar, um breytingu á lögum um fjarskipti. Breytingarnar taka mið af athugasemdum Persónuverndar og sjónarmiðum um meðalhóf, að því er fram kemur í nefndaráliti meirihlutans. 
Í fyrsta lagi leggur meirihlutinn til að sá tími sem fjarskiptafyrirtæki sé skylt að varðveita lágmarksupplýsingar í þágu lögreglurannsóknar og almannaöryggis verði styttur úr einu ári í sex mánuði. 
Í öðru lagi leggur meirihlutinn til að dregið verði úr hve nákvæmlega skuli skrá fjarskipti, «þannig að í stað tímasetningar og tímalengdar verði aðeins krafist að skráð verði dagsetning fjarskiptanna og að í stað þess að krefjast skráningar á magni gagnaflutnings til og frá notanda verði aðeins skylt að skrá gagnaflutninga til notanda», segir í nefndarálitinu. 
Í þriðja lagi leggur meirihlutinn til að felld verði brott skylda kaupenda fjarskiptakorta til að framvísa skilríkjum. Póst- og fjarskiptastofnun verði þess í stað veitt heimild til að setja reglur um skráningu notenda slíkra korta í samráði við Neyðarlínu, lögreglu og farsímafyrirtæki.
