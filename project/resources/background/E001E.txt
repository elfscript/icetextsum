Foreldrar barna sem fædd eru árið 2004 afhentu bæjarstjórn Fljótsdalshéraðs nýlega undirskriftalista, þar sem skorað er á sveitarfélagið að opna leikskóladeild fyrir eins árs börn á Egilsstöðum. Þrjátíu og tveir foreldrar undirrituðu áskorunina. 
Hópurinn segir erfitt að fá gæslu hjá dagmæðrum og að margir foreldrar, einkum mæður, eigi bágt með að gefa vinnuveitendum sínum svar um hvort eða hvenær hægt verði að mæta til vinnu að loknu fæðingarorlofi. Auk þess sé mjög dýrt að hafa barn hjá dagmóður svo það svari varla kostnaði fyrir suma að stunda vinnu utan heimilis. Þannig geti leikskólapláss verið mikið jafnréttismál. Fræðslunefnd Fljótsdalshéraðs tók undirskriftalistann til umfjöllunar á fundi sínum í vikunni og þakkaði ítarlegar upplýsingar um raunverulega vistunarþörf. Nefndin lagði til að gert yrði ráð fyrir að opna 1 árs deild í nýjum leikskóla, sem nú er í byggingu á Egilsstöðum og áætlað er að opna í júlí, eftir sumarleyfi. Lauslega áætlaður kostnaður vegna hálfs árs starfsemi 1 árs deildar er um 14 milljónir króna.
