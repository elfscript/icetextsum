DÖNSK-íslensk sveit sigraði í sveitakeppninni á Bridshátíð sem lauk í gærkvöldi á Hótel Loftleiðum. Í sigursveitinni spiluðu Ómar Olgeirsson, Ísak Örn Sigurðsson, Stefán Jónsson og Danirnir Sejr Andreas Jensen og Kasper Konow. Þessir dönsku spilarar eru ekki meðal þekktustu bridsspilara Dana en hafa báðir spilað í unglingalandsliði þeirra.
Sveitin hlaut 204 stig eða þremur stigum meira en sveit Vinabæjar sem skipuð var þrautreyndum spilurum sem margir hafa spilað í íslenska landsliðinu. Í þriðja sætinu varð einnig íslensk sveit, sveit Garða og véla ehf., en þeir unnu sveitakeppnina á Bridshátíð í fyrra. 
Í fjórða og fimmta sæti urðu svo sveitir frá Póllandi og Bandaríkjunum allt þrautreyndir landsliðs- og atvinnumenn. 
Guðmundur Baldursson afhenti verðlaun í mótslok ásamt Guðjóni Arngrímssyni, upplýsingafulltrúa Icelandair, og Katrínu Óskarsdóttur mótsstjóra.
