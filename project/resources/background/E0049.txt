HALDIN verða alþjóðleg próf í spænsku á Íslandi, föstudaginn 13. maí næstkomandi. Háskólinn í Reykjavík annast framkvæmd prófanna á vegum Menningarmálastofnunar Spánar (Instituto Cervantes) og háskólans í Salamanca. Farið er yfir prófin á Spáni. Prófin verða haldin við Háskólann í Reykjavík og fer innritun fram hjá Jóhönnu Ólafsdóttur (sími 599 6200). Frestur til að innrita sig rennur út 8. apríl og geta allir sem vilja skráð sig.
Prófað verður á þremur þyngdarstigum: Certificado Inicial, Diploma Intermedio og Diploma Superior. Certificado Inicial er hugsað fyrir byrjendur í spænsku sem hafa verið í skipulegu spænskunámi í eitt til tvö ár í framhaldsskóla. Miðað er við að nemendur er hafa lokið áföngum 500 eða 600 í framhaldsskóla, hafa dvalið í spænskumælandi landi í lengri eða skemmri tíma eða hafi lagt stund á spænsku á háskólastigi ráði við Diploma Intermedio. Diploma superior er ætlað þeim sem hafa BA-próf í spænsku eða samsvarandi tungumálakunnáttu, þekkingu á menningu Spánar og geta ráðið við flókna texta, framsetningu og orðfæri. Próftökugjald er 7.000 kr. fyrir Certificado Inicial, 9.100 kr. fyrir Diploma Intermedio og 11.250 kr. fyrir Diploma Superior. Nánari upplýsingar um innritun fást hjá Háskólanum í Reykjavík, spaenska@ru.is. 
Markmiðið með þessum prófum er að setja greininni alþjóðleg markmið þannig að tungumálanám verði markmiðssækið og mælanlegt. Nemendur geta þannig sýnt fram á alþjóðleg prófskírteini sem kveða á um þekkingu þeirra í spænsku, nokkuð sem sífellt algengara er að beðið sé um þegar sótt er um vinnu, segir í fréttatilkynningu.
