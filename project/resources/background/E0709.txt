Eftir Svan Má Snorrason Eftir að keppni hófst á nýjan leik eftir EM í Sviss hafði Fylkismönnum gengið mjög illa en toppliði Fram að sama skapi vel. Því áttu flestir von á að Framarar hefðu undirtökin og það stóðst í fyrri hálfleik. Þeir leiddu mestallan hálfleikinn með einu til tveimur mörkum og þetta gekk alveg samkvæmt áætlun hjá þeim. Fylkismenn voru í raun í því hlutverki að elta gestina og það má segja að þeir hafi eiginlega ekki gert mikið meira en að hanga í þeim og töldust bara nokkuð góðir að vera ekki meira en tveimur mörkum undir þegar fyrri hálfleikur var allur. Þetta átti allt eftir að breytast í síðari hálfleik. Lærisveinar Sigurðar Sveinssonar höfðu greinilega nýtt leikhléið til hins ýtrasta því það var allt annað að sjá til Fylkisliðsins í síðari hálfleik. Þar munaði mest um að vörnin small saman og riðlaði hún sóknarleik Framara allverulega og þá voru Fylkismenn skynsamir í sóknarleiknum, héldu hraðanum niðri sem er einmitt einn mesti styrkur Framara, sóttu aukaköst trekk í trekk og sóttu hreinlega í sig veðrið með hverri mínútunni sem leið. Þegar tíu mínútur voru til leiksloka komust Fylkismenn yfir, 21:20, og eftir það var engin spurning hvort liðið myndi fara með sigur af hólmi. Glæsilegur lokakafli færði Fylki svo sex marka sigur og það er ljóst að liðið ætlar sér ekki að gefa neitt eftir þrátt fyrir erfiða tíð eftir EM. Liðsheild Fylkismanna var sterk í síðari hálfleik og leikmenn börðust virkilega fyrir hver annan, vörnin svínvirkaði og það telst harla gott að halda eins góðu liði og Fram er í einungis 22 mörkum og aðeins 7 í síðari hálfleik. Arnar Jón Agnarsson var sterkur í sókninni og Heimir Örn Árnason lék fantavel miðað við að hann var kominn með tvær brottvísanir í fyrri hálfleik. Arnar Þór Sæþórsson var traustur og það sama má segja um Hlyn Morthens í markinu. 
Sigurður Sveinsson var að vonum kampakátur með sigurinn og sagði hann mikinn létti. «Þetta var mjög sætur sigur og þetta var frábær varnarleikur hjá okkur í síðari hálfleik en í það heila má segja að liðsheildin hafi verið stærsti þátturinn í sigrinum. Við vorum lengi að elta þá en loksins þegar við komumst yfir í síðari hálfleik small þetta og þá var þetta engin spurning um hvorum megin sigurinn myndi lenda.» 
Framarar misstu hreinlega taktinn í síðari hálfleik og gerðu þá alltof mörg mistök og eftir því sem á leikinn leið jókst ráðleysið hjá þeim og það var í raun líkt og leikmenn liðsins hefðu ekki gert ráð fyrir svo mikilli mótspyrnu Fylkismanna í síðari hálfleik. Það munaði miklu að hinn afar efnilegi leikstjórnandi, Sigfús Sigfússon, fann sig engan veginn. Þá var slæmt fyrir þá að Sergei Serenko, sem skorað hafði fimm mörk í fyrri hálfleik og leikið feikivel, sást varla í síðari hálfleik. Egidijus Petkevicius gerði allt hvað hann gat og við hann verður ekki sakast og ég kalla hann góðan að klára leikinn því þrisvar sinnum fékk hann boltann í höfuðið. Jóhann Einarsson var atkvæðamikill og þá sérstaklega í fyrri hálfleik en lét öllu minna fyrir sér fara eins og flestir leikmenn Framliðsins í síðari hálfleik. Guðmundur Guðmundsson, þjálfari Framara, var afar svekktur eftir leik. «Þetta var bara lélegur leikur hjá okkur og síðari hálfleikur, og þá sérstaklega síðustu fimmtán mínúturnar, var hreinlega skelfilegur. Við færðum þeim þetta á silfurfati, buðum hreinlega til veislu, gerðum hörmuleg mistök trekk í trekk og slík spilamennska er afar dýrkeypt eins og við komumst að í þessum leik. Það var fyrst og fremst þetta sem gerði útslagið hjá okkur en dómgæslan var hins vegar ekki góð og það vantaði allt samræmi og þá sérstaklega í síðari hálfleik,» sagði Guðmundur.
