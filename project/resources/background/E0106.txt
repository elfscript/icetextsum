ÓRÓINN innan fjármálafyrirtækisins Morgan Stanley hefur tekið á sig skýrari mynd eftir að hópur aðstoðarforstjóra þar mun hafa lagt til að Robert Scott yrði fenginn aftur að félaginu sem stjórnarformaður og æðsti yfirmaður þess. Áður hafði komið fram í fjölmiðlum að hópur yfirmanna hjá Morgan Staney ætlaði að beita sér gegn stjórnarformanninum Phil Purcell eftir að hann kynnti hugmyndir sínar um uppstokkun innan fyrirtækisins. 
Fram kemur í Financial Times að Scott, sem er einn átta aðstoðarforstjóra fyrirtækisins, hyggist bola Purcell frá völdum. Scott sem starfað hafði hjá Morgan Stanley í 33 ár laut í lægra haldi fyrir Purcell í valdabaráttu innan fyrirtækisins árið 2003 og lét þá af störfum sem aðalforstjóri þess. 
Hópurinn sem stendur að baki Scott heldur því fram að Purcell hafi mistekist að vinna úr samruna Morgan Stanley við Dean Witter og segja bankann hafi staðið sig slælega miðað við keppinautana. 
Fréttum um að Scott hyggist koma Purcell frá hefur verið hafnað af talsmönnum Morgan Stanley sem segja enga ástæða til þess að skipta um æðsta mann í fyrirtækinu. 
Umræddur hópur yfirmanna hjá Morgan Stanley telur aftur á móti að stjórnin eigi að tilnefna stjórnarformann, með mikla reynslu af fjármálastjórnun, sem ekki gegni hlutverki forstjóra og hafi æðstu yfirmenn félagsins sér til halds og trausts. 
Robert Scott hefur lofað að hafa samband við þá yfirmenn Morgan Stanley sem hættu eftir átökin í síðustu viku.
