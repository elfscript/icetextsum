FLEIRI telja það hafa verið ranga ákvörðun hjá íslenskum stjórnvöldum að veita Bobby Fischer, skákmeistara, vegabréf, en að það hafi verið rétt, að því er fram kemur í nýjum þjóðarpúlsi Gallup. 
Þannig telja 40% aðspurðra að það hafi verið röng ákvörðun en 35% að það hafi verið rétt. Fjórðungur aðspurðra telur að það hafi hvorki verið rétt né rangt. 
Karlar mun jákvæðari
Mun fleiri karlar en konur telja ákvörðunina rétta eða 41% karla samanborið við 30% kvenna. 
Þá er áberandi að fólk á svipuðum aldri og Fischer er mun frekar en aðrir aldurshópar á því að ákvörðunin hafi verið rétt. 
Niðurstöðurnar byggjast á símakönnun sem gerð var 9.-22. mars og náði til 1.249 manns. Svarhlutfallið var 61%.
