Eftir Egil Ólafsson og Hjálmar Jónsson GERA má ráð fyrir að gefa þurfi út 1.200-1.800 ný atvinnuleyfi vegna stóriðjuframkvæmda hér á landi og að stærstur hluti leyfanna verði gefinn út í ár og framan af næsta ári, að því er fram kemur í nýrri skýrslu Vinnumálastofnunar.
Fjórfalt fleiri atvinnuleyfi voru gefin út á fyrstu þremur mánuðum ársins í ár en að meðaltali í fyrra. Þannig voru ný atvinnuleyfi 563 talsins fyrstu þrjá mánuði ársins, sem jafngildir því að sex atvinnuleyfi hafi að meðaltali verið gefin út á dag, en fjöldinn á árinu 2003 var eitt og hálft leyfi að meðaltali á dag. Líkur eru á að ný atvinnuleyfi til útlendinga geti orðið yfir 2.000 á árinu öllu. 
Gissur Pétursson, forstjóri Vinnumálastofnunar, segir að aukning sé í útgáfu atvinnuleyfa í flestum greinum. Aukin eftirspurn sé eftir vinnuafli í hefðbundnum atvinnugreinum eins og fiskvinnslu, byggingagreinum og fleiri greinum. Atvinnuleysi fari hratt minnkandi og framboð á lausum störfum einnig. Atvinnurekendur eigi því greinilega í erfiðleikum með að manna laus störf. 
Fimmtungur Íslendingar
Í skýrslu Vinnumálastofnunar kemur fram að reikna megi með mikilli fjölgun atvinnuleyfa vegna erlends vinnuafls á árinu 2005. Framboð á innlendu vinnuafli til að starfa við stóriðju- og virkjanaframkvæmdir á árunum 2005-2007 sé lítið, einkum hvað varðar vana byggingaverkamenn, iðnaðarmenn, bílstjóra og vélafólk. 
Björn S. Lárusson, samskiptafulltrúi Bechtel á Íslandi, sem byggir álverið á Reyðarfirði, segir að það sé stefna fyrirtækisins að ráða sem flesta Íslendinga til framkvæmdanna. Rannsóknir þeirra sýni að þeir gætu náð 20% hlutfalli Íslendinga við framkvæmdirnar, en aðrir verði að koma frá útlöndum. Fyrirtækið hafi einkum leitað fyrir sér um starfsmenn í Póllandi og séu þeir allir ráðnir beint af Bechtel til starfa hér á landi, en ekki sé notast við vinnumiðlanir eða starfsmannaleigur. 
Björn bætti því við að þeir hefðu mikið auglýst eftir Íslendingum til starfa að undanförnu, en það hefði gengið treglega að ráða íslenskt starfsfólk til þessa.
