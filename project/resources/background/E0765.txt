ALDA Leif Jónsdóttir og félagar hennar hjá hollenska liðinu Den Helder, eða Yellow Bikes Amsterdam, tapaði fyrsta leik sínum í úrvalsdeildinni á laugardaginn þegar liðið heimsótti Landslake Lions. Lokatölur urðu 71:59 eftir að staðan í leikhléi hafði verið 38:26. Heimamenn höfðu undirtökin alveg frá upphafi leiks, voru 17:8 yfir eftir fyrsta leikhluta og tólf stigum yfir fyrir síðasta leikhluta.
Alda Leif gerði fimm stig í leiknum en Den Helder er enn í efsta sæti deildarinnar þrátt fyrir tapið, en liðið er með 28 stig eftir fimmtán umferðir. Landslake Lions er í öðru sæti með 24 stig eftir fimmtán leiki. 
Um næstu helgi verður körfuboltahátíð í Hollandi og á sunnudaginn verður stjörnuleikurinn í kvennakörfunni þar sem Alda Leif verður meðal keppenda, en hún var valin í annað liðið. Hlynur Bæringsson, sem leikur með Woon!Aris í hollensku karladeildinni verður einnig á ferðinni um helgina því hann er, líkt og Alda Leif, í úrvalsliði norðursins, en í því liði eru tveir leikmenn Woon!Ariss, Hlynur og Tim Withworth.
