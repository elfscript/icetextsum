Síðan mun ég eflaust fylgjast með leiknum á mánudagskvöldið, það er að segja ef við verðum ekki þá þegar komnir í æfingabúðir vegna leiksins gegn Liverpool í Meistaradeildinni á miðvikudaginn. Ég á þó síður von á því. En þó Arsenal vinni leikinn, skiptir það ekki máli. Við eigum eftir að ná í þau stig sem við þurfum,» sagði markvörðurinn snjalli við tékkneska vefinn www.idnez.ch .
Cech segir að andrúmsloftið hjá Chelsea hafi breyst smám saman undanfarnar vikur, eftir því sem liðið hefur færst nær hinum langþráða meistaratitli. «Stemningin á vellinum hjá okkur er stórkostleg og það er uppselt á alla leiki. Stuðningsmenn okkar hafa beðið eftir þessu í 50 ár og þeir bíða spenntir eftir því að sú stund renni upp þegar titillinn verður endanlega í okkar greipum. Ég bíð líka spenntur því þetta verður minn fyrsti titill á ferlinum. Hjá Sparta Prag munaði einu stigi, og hjá Rennes var þessi möguleiki aldrei fyrir hendi,» sagði Cech. 
Heppnin var með mér
Jafnteflið gegn Arsenal á miðvikudagskvöldið sá til þess að Chelsea héldi 11 stiga forskot í deildinni. Cech sagði að hann hafi haft heppnina með sér þegar Robert Pires þrumaði boltanum í þverslána á marki Chelsea á upphafsmínútum leiksins. 
«Eftir fyrirgjöfina fékk Pires boltann til sín á lofti og honum tókst að hitta hann glæsilega. Skotið var erfitt, ég sá boltann illa, og náði varla að lyfta höndunum, það var svo fast. Heppnin var með mér, boltinn fór í þverslána og út.» 
Cech er ekki byrjaður að fagna meistaratitlinum. «Þegar hann er í höfn, get ég sagt að við höfum átt árangursríkt tímabil. Ef við vinnum Meistaradeild Evrópu, þá verður tímabilið stórkostlegt,» sagði markvörðurinn, sem er einn þeirra sex sem tilnefndir eru í kjörinu á knattspyrnumanni ársins í Englandi. 
Hvílir Mourinho lykilmenn í dag?
Engin ný meiðsli herja á leikmannahóp Chelsea en það er ekki ólíklegt að José Mourinho hvíli einhverja lykilmannanna í leiknum gegn Fulham í dag. Enda bíður orrustan við Liverpool í Meistaradeildinni handan við hornið. Arjen Robben er byrjaður að æfa á ný en ólíklegt er að tekin verði sú áhætta að hleypa honum of fljótt af stað. Geremi, Paulo Ferreira og Wayne Bridge eru allir frá keppni eins og fyrri daginn. Mikael Forssell og Robert Huth gætu hæglega fengið tækifæri í byrjunarliðinu. 
Hjá Fulham vantar Sylvain Legwinski sem er meiddur í læri og Andy Cole er tæpur vegna meiðsla í hásin. Vonast er eftir því að miðjumaðurinn sterki Papa Bouba Diop verði með á ný eftir fjögurra leikja fjarveru. Claus Jensen og Steed Malbranque þurfa líklega að sitja á varamannabekknum því Mark Pembridge og Tomasz Radzinski léku vel í þeirra stað gegn Middlesbrough í vikunni.
