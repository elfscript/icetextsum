Eftir Jón Pétur Jónsson jonpetur@mbl.is KRISTJÁN Árnason, prófessor í íslensku við Háskóla Íslands, segir hreintungumenn ekki vera verstu óvini íslenskrar tungu eins og David Crystal, prófessor og tungumálasérfræðingur, hélt fram á ráðstefnunni Samræður menningarheima fyrir helgi. Kristján segir að það sé mikið virðingarleysi að láta íslenskukennslu drabbast niður eins og nú sé að gerast í Háskólanum.
Kristján bendir á að um sex íslenskukennarar hafi hætt störfum við HÍ á undanförnum árum og aðeins tveir hafi verið ráðnir í staðinn. «Þó að það væri einhver maður sem hefði strangar skoðanir um það hvort mætti segja mér langar eða ég vill, eða hvað það nú er, þá er hann nú miklu hættuminni heldur en það hirðuleysi sem þarna virðist vera á ferðinni. Ég held að hirðuleysi sé núna versti óvinur íslenskrar tungu,» segir Kristján og bætir því við að það sé mikið virðingarleysi að láta íslenskukennslu drabbast niður eins og nú sé að gerast í HÍ. En peninga vanti til þess að rannsaka og kenna íslensku. 
Hæpið að tala um hreintungustefnu hérlendis
Kristján segist vera sammála David Crystal í því að of mikið ofstæki í tungumálum sé ekki til góðs og að ekki megi hræða fólk frá íslenskunni. Hann segist að öðru leyti ekki taka orð Crystals til sín. Crystal segir að hreintungusinnar séu verstu óvinir lítilla tungumála. Kristján telur í raun vafa leika á því hvort menn eigi að tala um hreintungustefnu hérlendis. Hann segir það einfaldlega ávallt hafa verið hefð meðal Íslendinga að íslenska erlend orð eða laga þau að íslenskri tungu. «Þetta er ekki neitt ofstæki, þetta er bara ákveðin hefð eða venja,» segir Kristján. 
Hann telur mjög mikilvægt fyrir Íslendinga að hafa viðmið um það hvað sé gott mál og að ákveðin stöðlun sé nauðsynleg. «Einhvers staðar verða að vera einhver viðmið um það hvernig málið eigi að vera,» segir Kristján og bendir á orðabækur sem segi til um hvernig venja sé að skrifa ákveðin orð og hvernig tungumálið eigi að vera. Slíkt sé hinsvegar ávallt samkomulagsatriði. 
Kristján bendir á að Crystal hafi vikið sérstaklega að velsku í máli sínu. Hún sé í mjög krappri stöðu um þessar mundir. Mun krappari stöðu en íslenskan, að sögn Kristjáns. Hann segir fáa hugsjónamenn berjast fyrir velskunni og þar geti hlutirnir farið út í hálfgert ofstæki líkt og Crystal benti á.
