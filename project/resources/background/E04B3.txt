Heimir Björn Janusarson er fæddur á Akranesi 24. ágúst árið 1962 og ólst þar upp. Hann lauk námi í prentsmíði árið 1980 og vann við þá grein í tíu ár. Hann lauk prófi frá Garðyrkjuskólanum að Reykjum í Ölfusi árið 1994 og hefur unnið hjá Kirkjugörðum Reykjavíkurprófastsdæma í tíu ár, þar af síðustu tvö ár sem forstöðumaður í Gufuneskirkjugarði. Heimir er kvæntur Sólveigu Ólafsdóttur sagnfræðingi og eiga þau þrjú börn.
Heimir Björn Janusarson er fæddur á Akranesi 24. ágúst árið 1962 og ólst þar upp. Hann lauk námi í prentsmíði árið 1980 og vann við þá grein í tíu ár. Hann lauk prófi frá Garðyrkjuskólanum að Reykjum í Ölfusi árið 1994 og hefur unnið hjá Kirkjugörðum Reykjavíkurprófastsdæma í tíu ár, þar af síðustu tvö ár sem forstöðumaður í Gufuneskirkjugarði. Heimir er kvæntur Sólveigu Ólafsdóttur sagnfræðingi og eiga þau þrjú börn. 
Síðasta vetrardag urðu til samtök Græna geirans á stofnfundi í Grasagarðinum í Laugardal. Að félaginu standa tólf aðildarfélög, sem á einn eða annan hátt hafa félagsmenn, sem starfa á sviðum garðyrkju. Heimir Björn Janusarson var kjörinn fyrsti formaður nýju samtakanna og segir hann verkefnin fram undan vera mýmörg.
Félögin, sem að Græna geiranum standa, eru Félag blómaframleiðenda, Félag blómaskreyta, Félag blómaverslana, Félag garðplöntuframleiðenda, Félag grænmetisframleiðenda, Félag gulrófnabænda, Félag iðn- og tæknigreina, Félag íslenskra landslagsarkitekta, Félag skrúðgarðyrkjumeistara, Landssamband kartöfluframleiðenda, Samtök garðyrkju- og umhverfisstjóra og Félag framleiðenda í lífrænum búskap. 
Markmið samtakanna er, að sögn formannsins, að þjóna hagsmunum aðildarfélaga sinna hverju sinni, en þeim markmiðum á m.a. að ná með því að vera aflvaki fræðilegrar umræðu, veita menntastofnunum á græna sviðinu aðhald og stuðning, standa vörð um faglega stöðu starfsgreina á græna sviðinu og standa sömuleiðis vörð um stöðu græna geirans innan sveitarfélaga og ríkis. 
Hvetja á til áframhaldandi rannsókna og þróunar innan aðildarfélaganna og félaginu er auk þess ætlað að vera málsvari græna geirans og stuðla að jákvæðri umræðu og fræðslu meðal almennings. 
Félagsmenn aðildarfélaganna eru hátt í fimm hundruð talsins. Að sögn Heimis Björns hafa stofnfélagar svipaða sýn á þau verkefni, sem við blasa, og eiga flestir þeir, sem tengjast græna geiranum, bakgrunn sinn í Garðyrkjuskóla ríkisins að Reykjum í Ölfusi. Til að byrja með brennur á að félagið láti menntunarmál til sín taka í kjölfar þess að Garðyrkjuskóli ríkisins var lagður niður og sameinaður Landbúnaðarháskóla Íslands á Hvanneyri, en segja má að sú ákvörðun hafi verið kveikjan að fundahöldum fólks í garðyrkju. Vöntun sé t.d. orðin á tæknimenntuðum starfsmönnum inn á verkfræðistofur til að sinna eftirliti með grænum framkvæmdum. «Auk þess viljum við að störfum garðyrkjufræðinga og skrúðgarðyrkjumeistara sé sýnd meiri virðing en raunin er. Undanfarin misseri hefur það gerst að störf garðyrkjustjóra sveitarfélaga eru lögð niður og þau sett undir svið tækni- eða framkvæmdasviða. Þessa þróun óttumst við enda sýnir reynslan að ófagleg vinnubrögð eru dýr þegar upp er staðið.» 
Auk Heimis Björns voru kjörin í stjórnina þau Vernharður Gunnarsson, Ingólfur Guðnason, Erla Bil Bjarnadóttir og Guðný Elísabet Tómasdóttir.
