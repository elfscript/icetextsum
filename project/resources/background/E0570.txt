VIÐ Samfylkingarmenn erum nú að velja okkur framtíðarleiðtoga í lýðræðislegum kosningum. Við viljum ennfremur að þessi leiðtogi okkar verði forystumaður þjóðarinnar í nánustu framtíð. Kosningin er því ein af merkilegustu ákvörðunum okkar á síðari árum. Það er mikilvægt að skoða þetta val í ljósi þess árangurs sem félagshyggjufólk hefur náð með stofnun Samfylkingarinnar. Flokkurinn hefur fest sig í sessi sem annar af stærstu flokkum landsmálanna. Hann er tilbúinn að taka ábyrgð á stjórn landsmála. Fólkið í landinu gæti falið okkur þetta hlutverk í næstu kosningum. Hvort það gerist eða ekki er undir okkur komið. Það ræðst af því hvort kjósendur treysta okkur betur fyrir landsstjórninni en þeim sem hafa völdin. 
Leiðtogar verða að njóta trausts
Í mati almennings á stjórnmálaflokkum leikur leiðtoginn afar mikilvægt hlutverk. Sterkir leiðtogar verða að vera í forystu fyrir flokkum eigi þeir að hljóta traust kjósenda. 
Við Samfylkingarmenn eigum nú um tvo góða kosti að velja. Það val er sumum okkar erfitt og því sérstök ástæða til að hvetja alla til að taka þátt í kosningunni þannig að hinn pólitíski vilji Samfylkingarfólks komi fram. 
Mín afstaða í þessu vali er hins vegar skýr. Ég tel að Ingibjörg Sólrún eigi ótvírætt miklu meiri möguleika til að leiða Samfylkinguna til forystuhlutverks í íslenskum stjórnmálum en nokkur annar stjórnmálamaður. 
Hún er nú þegar og hefur verið um árabil einn mikilvægasti stjórnmálamaður landsins. Hún hefur aflað sér reynslu sem sannar getu hennar til að takast á við leiðtogahlutverkið. Ef við kjósum Ingibjörgu Sólrúnu Gísladóttur formann Samfylkingarinnar mun það val geta ráðið úrslitum um afstöðu kjósenda til þess að kalla flokkinn til forystu í landsmálum. 
Við skulum fara alla leið, Samfylkingarmenn. Höfundur er alþingismaður.
