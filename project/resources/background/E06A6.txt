Rússneska listakonan Lena von Lapschina sýnir nú myndbandsverk í anddyri Norræna hússins. Hún er fædd 1965 í Vestur-Síberíu en er búsett í Vín. Í fréttatilkynningu segir að myndböndin dragi fram mörkin milli pólitísks áróðurs og markaðsáróðurs. Von Lapschina byggir verk sín upp á einfaldan hátt í formi ímyndaðra kennslumyndbanda, annars vegar fyrir líkamsræktarstöð eins og til heilsbótar og fegurðar og hins vegar sem kennsluefni fyrir hermenn í þjálfun. Það kemur ekki á óvart að um eitt og sama myndband er að ræða sem varpað er á vegginn í tvennu lagi, en samhliða svo ein mynd skapast. Hér sýnir Lena menn og konur klædd kuldabúningum Síberíu framkvæma allmargar stuttar æfingar, fáránlegar, fyndnar, óþægilegar eða tilgangslausar eða allt þetta í senn. Það er síðan áhorfandans að skapa tvær ólíkar myndir úr sama myndefninu, allt eftir hinni tilbúnu umgjörð. Æfingar með spýtu miða annars vegar að því að stæla vöðvana en hins vegar verður spýtan að vopni í höndum mannsins í snjóbúningnum. Þetta er einfaldur leikur með þekkt fyrirbæri, annars vegar það hvernig áhorfandinn vinnur úr þeim upplýsingum sem honum eru gefnar og hins vegar leikur með ákveðna þætti samtíma okkar og samfélags. Líkamsræktarstöðvar gera sumar út á að þrautpína kúnna sína líkt og á heræfingum og kröfur samfélagsins um stinna vöðva og slétta maga eru líkastar agakröfum hersins. Stríð og friður eru orðin afstæð hugtök, lifum við á friðartímum eða búum við stöðuga ógn? Æ fleiri Íslendingar ljá friðargæslunni þjónustu sína, klæðast búningi hermanna, vinna við heraga. Óöryggi, ótti við hryðjuverk, síaukin öryggisgæsla og viðbúnaður hvar sem komið er kemur engum á óvart lengur, smátt og smátt verður þetta allt daglegt brauð og sjálfsagður hlutur. Myndbönd Lenu von Lapschina eru kærkomið innlegg í umræðu og vangaveltur um það hvað sé stríð og hvað friður, hver sé hermaður og hver óbreyttur og ekki síst minnir það okkur á að gleyma ekki sjálfum okkur í ákafanum við að uppfylla kröfur umhverfisins. 
Ragna Sigurðardóttir
