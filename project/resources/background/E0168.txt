NIÐURSTÖÐUR nýrrar íslenskrar rannsóknar sýna með meira afgerandi hætti en áður fram á jákvæð áhrif hreyfingar á andlega líðan og eru í samhljómi við rannsókn á tengslum hreyfingar og andlegrar líðunar sem framkvæmd var 1994 og náði til 90% árgangsins í 9.-10. bekk. Þetta kom fram í erindi Þórólfs Þórlindssonar, prófessors í félagsfræði við Háskóla Íslands, á fjölmennri ráðstefnu er bar yfirskriftina «Heilbrigð sál í hraustum líkama», sem Íþrótta- og ólympíusamband Íslands stóð fyrir í samstarfi við menntamálaráðuneytið, Landlæknisembættið og Lýðheilsustöð í vikunni.
Rannsóknin sem Þórólfur kynnti er hluti af stærri þverfaglegri rannsókn á lífsstíl 9-15 ára Íslendinga sem Erlingur Jóhannsson, dósent í lífeðlisfræði, hefur stjórnað. Auk Erlings og Þórólfs eru í rannsóknarhópnum þau Sigurbjörn Árni Arngrímsson, dósent í lífeðlisfræði, Viðar Halldórsson, lektor í félagsfræði, Inga Þórsdóttir, prófessor í næringarfræði, Þórarinn Sveinsson, dósent í sjúkraþjálfun, Jón Gunnar Bernburg, aðjúnkt í félagsfræði, og Gestur I. Pálsson, læknir á Barnaspítala Hringsins. 
«Þegar litið er yfir hina miklu flóru af rannsóknum á tengslum hreyfingar og andlegrar líðunar þá sjáum við að heildarmyndin er býsna skýr og að rannsóknir sem gerðar eru með ólíkum hætti styðja hver aðra. Niðurstaðan er einfaldlega sú að hreyfing hefur verulegt gildi hjá fólki sem á við andlega vanlíðan að glíma. Þær sýna líka í vaxandi mæli að líkamleg þjálfun virðist hafa verulegt forvarnargildi. Þannig eru þeir sem eru í góðri líkamlegri þjálfun hreinlega betur til þess fallnir að takast á við vandamál nútímans,» sagði Þórólfur í samtali við Morgunblaðið. 
Að mati Þórólfs er einn helsti kostur nýju rannsóknarinnar að hún býr yfir mun nákvæmari mælingu á líkamlegu þreki en verið hefur í fyrri rannsóknum. Segir hann flesta rannsakendur yfirleitt hafa vandað til verka við mælingar á þunglyndi í rannsóknum sínum, en kastað til höndum þegar komið hefur að mælingum á þreki. En í nýju rannsókninni var framkvæmt nákvæmt þrekpróf á 200 einstaklingum og veitir það mun nákvæmari upplýsingar en áður. 
Líta þarf á líkama og sál sem eina heild á ný
Þórólfur bendir á að með breyttri samfélagsgerð stöndum við í dag frammi fyrir því að stór hópur barna og unglinga er í lélegri þjálfun og er það áskrift á bæði andleg og líkamleg vandamál í framtíðinni. «Það er ljóst að líta þarf á líkama og sál sem eina heild á ný og skapa aðstæður fyrir ungt fólk til að geta ræktað hvort tveggja.» Spurður hvernig best sé að ná til unga fólksins segir Þórólfur nauðsynlegt annars vegar að auka framboðið á fjölbreytilegri hreyfingu þannig að allir geti fundið eitthvað við sitt hæfi og hins vegar að bæta aðstöðuna svo hún virki hvetjandi á ungmennin. 
Í því samhengi fagnaði Þórólfur sérstaklega ávarpsorðum þriggja ráðherra, menntamála, félagsmála og heilbrigðismála, í upphafi ráðstefnunnar. «Ég tel mikla sóknarmöguleika felast í því að tengja betur saman starf íþróttafélaganna og skólanna. Breytingar sem orðið hafa á skólakerfinu, þar sem við höfum verið að taka upp einstaklingsbundnara og sveigjanlegra nám, bjóða upp á að við getum gefið íþróttum og listum meira vægi en við höfum gert. Hvort tveggja er gott fyrir andlega líðan og ég held líka að hvort tveggja sé gott fyrir námsárangur þegar til lengri tíma er litið,» segir Þórólfur að lokum.
