SJÓNVARPIÐ endursýnir heimildarmyndina Páfi á Íslandi í dag en myndin var gerð í tilefni af komu Jóhannesar Páls páfa II til Íslands árið 1989. Brugðið er upp myndum frá samkirkjulegri guðsþjónustu á Þingvöllum og hámessu við Landakot en dagskrárgerð annaðist Andrés Indriðason.
Páfi lést í liðinni viku og var jarðaður á föstudag. Jóhannes Páll II kom til Íslands laugardaginn 3. júní 1989. Frónfaxi, þota Flugleiða, flutti páfa hingað til lands frá Noregi og lent var á Keflavíkurflugvelli. Páfi kyssti íslenska jörð við komu sína og sagði að Íslendingum bæri að halda fast við þau háleitu gildi sem mótað hefðu sögu þeirra sem kristinnar þjóðar. 
«Íslendingar hafa því mikið að gefa heimi sem þyrstir í sannleika og vill setja réttlæti, frið og samkennd allra manna í hásætið,» sagði páfi. 
Hann dvaldist hér á landi í tæpan sólarhring og söng messu á sunnudeginum við Kristskirkju í Reykjavík áður en hann hélt af landi brott um hádegisbil. Jóhannes Páll II var víðförlastur páfa. Hann sótti 129 lönd heim á rúmlega 26 ára ferli sínum sem páfi. Reiknað hefur verið út að hann hafi lagt að baki 1,2 milljónir kílómetra í 104 utanlandsferðum sínum. Þá er talið að um 250 milljónir manna hafi séð páfa í eigin persónu.
