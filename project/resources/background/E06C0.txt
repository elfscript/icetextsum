EF FÓLK vill vera umhverfisvænt og ekki eyða peningunum í vitleysu þá ætti það að halda sig við vatnið úr krananum og láta vatn á flöskum eiga sig. Athygli á þessu er vakin á heimasíðu BSRB. Samkvæmt frétt The Independent frá 12. þ.m. sýnir ný skýrsla frá Earth Policy Institude í Washington fram á að vatn á flöskum er allt að 10 þúsund sinnum dýrara að framleiða heldur en vatn úr krana. Fyrir þá sem búa við sæmilegar vatnsveitur, þá er flöskuvatnið engu hreinna né betra á nokkurn hátt, segir í frétt BSRB.
Þar segir enn fremur að umhverfisskaðinn sem fylgir síaukinni sölu á vatni á flöskum felst m.a. í öllu því jarðraski sem þarf til að ná í vatnið, í þeirri mengun sem fylgir því að flytja það langar vegalengdir á markað með bílum, flugvélum eða öðrum farartækjum auk þess sem það tekur vanalega plastflösku 10 þúsund ár að brotna niður í náttúrunni. 
Neysla á flöskuvatni hefur aukist hröðum skrefum í heiminum og árið 2004 voru drukknir 154 milljarðar lítra af flöskuvatni, sem er 57% aukning á fimm árum. Dæmi eru tekin af finnska fyrirtækinu Nord Water sem flutti 1,4 milljónir flaskna af kranavatni frá Helskinki til Sádi-Arabíu og að það þurfi 1,5 milljónir tunna af olíu til að búa til flöskur undir þá 26 milljarða lítra af vatni sem Bandaríkjamenn þamba á hverju ári. Það eldsneyti dugar til að drífa 100 þúsund bíla á ári, segir í frétt BSRB.
