ÁFORM menntamálaráðherra um það sem ég hef tamið mér að kalla «skerðingu náms til stúdentsprófs» en ráðherrann kallar «styttingu náms» hafa vakið mikla ólgu í samfélaginu. Meiri en slík kerfisbreyting hefði þurft að gera, hefði markmiðið fyrst og fremst verið að lækka útskriftaraldur stúdenta. Um það sýnist sitt hverjum en ólguna vegna málsins má um margt rekja til þeirrar staðreyndar að ekki lánaðist að fá fólk til að trúa því að markmið stjórnvalda væri að efla menntakerfið enda skein alls staðar í skæðasta óvin skólasamfélagsins - niðurskurðarhnífinn. 
VG ályktaði gegn styttingu náms
Landsfundur Vinstrihreyfingarinnar - græns framboðs ályktaði um málið seinasta haust: 
«Áform menntamálaráðherra um að skerða framhaldsskólanám úr fjórum árum í þrjú til að lækka stúdentsprófsaldur eru vanhugsuð. Hugmyndin er ekki komin frá neinum þeim hópi sem málið varðar helst: nemendum, kennurum, háskólamönnum eða foreldrum. Samtök bæði nemenda og kennara hafa andmælt henni. Rökin fyrir skerðingu hafa reynst léttvæg auk þess sem algjörlega hefur verið einblínt á eina leið, þá sem langerfiðast er að framkvæma án þess að gengisfella námið. Bent hefur verið á aðrar leiðir til að auðvelda þeim nemendum sem það kjósa að ljúka stúdentsprófi á skemmri tíma. Eftir sem áður ætlar ráðuneytið að skera niður einn fjórða af framhaldsskólanámi. Í skýrslum um efnið hefur því mistekist að sýna fram á að ekki verði um að ræða skerðingu á því námi sem stúdentsefnum býðst, sem mun bæði koma niður á fjölbreytni námsins og mikilvægum kjarnagreinum, s.s. íslensku, raungreinum og tungumálum.» Þessi ályktun stendur og þar með afstaða okkar vinstri-grænna í málinu. 
Að koma málinu í annan farveg
Núna hefur ráðherra gert samkomulag við samtök kennara um að gera átak í ákveðnum þáttum skólastarfs. Það samkomulag bindur hins vegar hvorugan aðilann varðandi styttingu náms til stúdentsprófs. Ég tel það góðra gjalda vert að ráðherrann skuli hafa ákveðið að staldra ögn við og hægja ferðina. Ég hef litið þannig á að í samkomulaginu felist tækifæri til að koma málinu í annan og betri farveg. Það merkir þó ekki að við í Vinstrihreyfingunni - grænu framboði höfum breytt um afstöðu varðandi styttingaráformin. Það er sjálfsagt og eðlilegt að gefa ráðherra færi á að ráðgast við kennara og aðra. En ekki mun tjóa fyrir Þorgerði K. Gunnarsdóttur að leggja síðan fram frumvarp sem er alveg samhljóða fyrri tillögum eða sömu námskrártillögur lítið breyttar. Slíkar tillögur fela einmitt í sér skerðingu á þeim greinum sem nefndar eru í landsfundarályktun VG og getur ráðherrann vænst harðra viðbragða frá þingmönnum VG leggi hún slíkt frumvarp fram. 
Fyrsta skrefið í langri vegferð
Ég hef sagt að samkomulag ráðherrans og kennaraforystunnar geti verið fyrsta skrefið til að vinda ofan af þeirri flækju sem styttingaráform ráðherrans hafa skapað. Fyrsta skrefið í langri vegferð ef nokkur raunveruleg sátt á að nást um þetta mál sem komið var í sjálfheldu vegna stífni og einsýni ráðherrans. Ráðherra á eftir að ræða við hagsmunasamtök framhaldsskólanema og hlusta á þeirra sjónarmið. Og það sem meira er: Forystumenn kennara eiga ennþá eftir að sannfæra almenna kennara um að rétt hafi verið að gera samkomulag við ráðherrann. Í fyrstu atrennu hefur það alveg mistekist og uns kennarar eru orðnir samstiga í málinu er því miður ekki hægt að líta svo á að samkomulag hafi náðst við þá. Það er ástæða til að hvetja forystumenn kennara til að hlusta á gagnrýni sinna félagsmanna og taka síðan höndum saman við þá um þá vinnu sem framundan er. Ef kennarar ætla að hrinda áformum ráðherrans, sem þrátt fyrir samkomulagið virðast óbreytt, þá er nauðsynlegt að þeir nái innbyrðis samstöðu. Það hlýtur að vera sameiginlegt verkefni kennaraforystunnar og grasrótarinnar í Kennarasambandinu að lyktir málsins verði farsælar. 
Betur má ef duga skal
En mikilvægasta skrefið sem er eftir er þó þetta: Það þarf að taka tillit til þeirrar málefnalegu gagnrýni sem borist hefur úr öllum áttum á styttingaráformin. Það hefur ráðherra ekki gert ennþá og við hljótum að bíða eftir að hún standi við stóru orðin um samráð og leggi ekki fram frumvarp þar sem í engu er brugðist við þessari miklu gagnrýni. 
Kjarni málsins er þessi: Því ber að fagna að menntamálaráðherra hafi staldrað við og áttað sig á því að hún er ekki ein í heiminum. Betur má þó ef duga skal. Vinstrihreyfingin - grænt framboð mun ekki styðja það að framhaldsskólinn verði skorinn niður um fjórðung. Við viljum að ráðherra standi við það sem hún hefur sagt um sveigjanleika í skólakerfinu. Núverandi niðurskurðaráform falla ekki undir það. Komi fram tillögur um breytt skólakerfi sem við í VG getum samþykkt er ljóst að þær þurfa að vera mjög breyttar frá þeim áformum sem nú liggja fyrir. Slíkar tillögur þurfa að taka mið af þeirri gagnrýni sem fram hefur komið og þær þarf að vinna í góðu samráði við hagsmunaaðila, ekki aðeins forystusveit Kennarasambandsins. Höfundur er þingmaður vinstri-grænna í Reykjavík og situr í menntamálanefnd Alþingis.
