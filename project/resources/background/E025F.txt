Á sunnudag verður barna- og fjölskylduguðsþjónusta í Valþjófsstaðarkirkju í Fljótsdal. Tilefnið er að formlegu barnastarfi vetrarins er að ljúka og eru börnin og foreldrar þeirra boðin sérstaklega velkomin. Sr. Lára G. Oddsdóttir, sóknarprestur á Valþjófsstað, segir vetrarstarfið hafa verið fjölbreytt og það farið fram í Fellabæ og Brúarási, bæði í leikskólanum og í yngri bekk skólans og svo í leikskólanum í Hallormsstað. «Það verður mikið sungið og við kveðjum Gullu gæs og Rebba ref að sinni. Eftir guðsþjónustuna, sem hefst kl. 14, bíður okkar svo hressing,» segir sr. Lára.
