«Ég áætla að um 95% sýningarsvæðisins hafi þegar verið pantað og allt bendir til þess að sýningarplássið seljist upp. Á sýningunni fyrir þremur árum voru sýnendur um 800 frá 37 löndum og sýningargestir 18.154 frá 52 löndum, þar af 1.200 erlendir gestir. Vonandi verða þeir enn fleiri núna,» segir Marianne Rasmussen-Coulling, framkvæmdastjóri Íslenzku sjávarútvegssýningairnnar, sem haldin verður í Kópavogi í haust.
Marianne segir að þótt 95% séu þegar frátekin sé enn góður möguleiki á því að fá pláss, því inni í þessari tölu séu allmargir þjóðarbásar. Pantað sé ákveðið pláss fyrir þá, en verið geti að þeir hafi ofmetið þörf sína fyrir pláss og því eigi eitthvað eftir að losna til viðbótar. 
Ísland áhugavert
«Það hefur verið mikið um samruna fyrirtækja innan sjávarútvegsins, sérstaklega á Íslandi, síðan á síðustu sýningu. Því eru nú komin saman tvö og jafnvel þrjú fyrirtæki á einn bás í stað tveggja eða þriggja síðast. Á móti kemur vaxandi áhugi erlendra fyrirtækja á markaðnum á Íslandi. Þau telja Ísland mjög áhugaverðan markað vegna mikilvægis sjávarútvegsins á landinu. Þá er gengi íslenzku krónunnar mjög hagstætt þegar um er að ræða kaup á tækjum og búnaði í erlendri mynt. Nú er staðan þannig að frátekið pláss fyrir erlend fyrirtæki er orðið jafnmikið og það var á sýningunni 2002, en fyrirtækjum hefur fjölgað og á örugglega eftir að fjölga enn frekar. Við vorum til dæmis að fá bókun frá Singapúr og fyrirspurn frá Rússlandi, við erum með bókun frá Malasíu, svo þjóðunum er að fjölga og menn koma sífellt lengra að. 
Mikil kynning
Við höfum lagt mikla áherzlu á kynningu á sýningunni, bæði fyrir sýnendur og sýningargesti. Fróði sér um kynningu á Íslandi. Við höfum verið með mikla alþjóðlega kynningarherferð. Við ætlum okkur að fjölga erlendum sýningargestum og til að einbeita okkur að rétta markaðnum og rétta fólkinu lögðum við ýmsar spurningar fyrir sýnendur á síðustu sýningu. Spurningar eins og: Hvaðan viljið þið að gestirnir komi? Hvers konar fólk viljið þið fá? Flestir sýnendur, 55%, lögðu áherzlu á að fá útgerðarmenn á sýninguna og næst komu fiskframleiðendur eða 28%. Með þetta í farteskinu kynnum við svo sýninguna í þeim löndum sem sýnendur lögðu áherzlu á. Við erum komin með um 5.000 nöfn, sem þarf að vinna úr og senda síðan upplýsingar um sýninguna. 
Við auglýsum sýninguna að sjálfsögðu í erlendum blöðum og tímaritum um sjávarútveg. Við erum með heimasíðu, þar sem bæði sýnendur og gestir geta fengið allar nauðsynlegar upplýsingar og bókað aðgangskort og gistingu. Þá geta sýnendur pantað beint á netinu það sem þeir þurfa vegna uppsetningar á sýningarbásunum, eins og rafmagn og lýsingu,» segir Marianne. 
Breytt skemmtanahald
Ákveðið hefur verið að breyta skemmtanahaldi í tengslum við sýninguna. Í tengslum við tvær síðustu sýningar var haldin mikil hátíð þar sem veitt voru fjölmörg verðlaun til einstaklinga og fyrirtækja sem sköruðu fram úr á ýmsum sviðum íslenzks sjávarútvegs. 
«Sumir sýnendur kvörtuðu yfir því að mikill tími færi í verðlaunaafhendinguna, tími sem þeir vildu heldur nýta með viðskiptavinum sínum. Við höfum því ákveðið að breyta til og veita verðlaun á einfaldari og fljótlegri máta en áður og gera það í boði sem Kópavogsbær og sjávarútvegsráðuneytið halda sýnendum að kvöldi fyrsta dags sýningarinnar. Með því móti tökum við aðeins um hálfan tíma frá sýnendum þetta kvöld, sem þeir geta svo ráðstafað að vild. 
Á föstudagskvöldið verðum við með skemmtun á Broaway og dansleik, en þar verða sýnendum veitt sérstök verðlaun fyrir bezta básinn, besta þjóðarbásinn og beztu vöruna á sýningunni. Við höfum gefið út fréttabréf fyrir erlenda sýnendur og sýningargesti með ýmsum upplýsingum um það sem verður á döfinni og bjóðum þeim upp á að komast í beint samband við áhugaverð fyrirtæki á Íslandi.» 
Alvöru sýning
Marianne segist búast við fleiri erlendum gestum nú. Hins vegar sé það þannig að fyrir flesta sé langt og dýrt ferðalag til Íslands. Þeir sem komi hafi því raunverulegt erindi á sýninguna og til landsins, en komi ekki sem skemmtiferðamenn. Mönnum sé ljóst að um alvörusýningu sé að ræða og það sjáist meðal annars af því hverjir styðji sýningarhaldið, en það eru sjávarútvegsráðuneytið, utanríkisráðuneytið, Samtök iðnaðarins, Fiskifélag Íslands, Landssamband íslenzkra útvegsmanna, Landssamband smábátaeigenda, Samtök fiskvinnslustöðva, Farmanna- og fiskimannasamband Íslands, Vélstjórafélag Íslands, Sjómannasaband Íslands, Félag íslenzkra stórkaupmanna, Útflutningsráð Íslands og Fiskifréttir.
