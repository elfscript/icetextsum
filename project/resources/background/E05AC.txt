ELÍSABETU Gunnarsdóttur, þjálfara Íslandsmeistara Vals í knattspyrnu kvenna, kom ekki á óvart að hennar liði skyldi vera spáð Íslandsmeistaratitlinum í sumar. Valur hefur yfir mjög öflugum mannskap að ráða og hefur til að mynda fengið Margréti Láru Viðarsdóttur, markahrók frá ÍBV, í sínar raðir. 
«Ég átti alveg von á þessari niðurstöðu og ég hefði verið svekkt ef okkur hefði ekki verið spáð fyrsta sætinu,» sagði Elísabet, sem reiknar með að KR, Breiðablik og ÍBV verði helstu keppinautar Vals. Þannig var röðin á spánni í Landsbankadeild kvenna, hjá fyrirliðum, þjálfurum og forráðamönnum: Valur 187 stig, KR 153, Breiðablik 152, ÍBV 128, Keflavík 73, Stjarnan 72, ÍA 56 og FH 43 stig.
