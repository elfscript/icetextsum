Stjórnmálabaráttan á Íslandi er að breytast. Ýmis stærstu átakamál þjóðarinnar hafa verið til lykta leidd eða átökum um þau er að ljúka. Flestir bendir til, að á nýrri öld einkennist samfélag okkar af umræðum um það, hvernig ýmsum velferðarmálum og öðrum svokölluðum mjúkum málum verði bezt fyrir komið en þjóðin búi við velmegun og hagsæld. Þessi grundvallarbreyting mun setja mark sitt á stjórnmálabaráttuna og breyta henni.
Fyrri hluti 20. aldarinnar mótaðist af sjálfstæðisbaráttunni. Þótt samstaða væri um markmið voru ekki allir sammála um leiðir. Þetta tímabil einkenndist líka af miklum átökum við uppbyggingu atvinnuveganna, sérstaklega sjávarútvegsins en einnig að töluverðu leyti af framförum í landbúnaði. Baráttan við kreppu og fátækt var samtvinnuð þessum átökum, sem voru hörð og óvægin. 
Þegar lýðveldisstofnun var í höfn tók kalda stríðið við. Átökin um aðild að Atlantshafsbandalaginu og um varnarsamninginn við Bandaríkin klufu samfélagið í herðar niður. Þjóðin skiptist í tvær fylkingar. Enn eimir eftir af þeim átökum. Margir þeirra, sem tóku út þroska sinn í kalda stríðinu eiga erfitt með að sjá samfélagið í öðru ljósi en ljósi þeirra tíma. Það var ekki fyrr en upp úr 1990, eftir fall Berlínarmúrsins og við lok kalda stríðsins, sem verulegar breytingar urðu á þessum viðhorfum. 
Seinni hluti 20. aldarinnar einkenndist líka af framhaldi sjálfstæðisbaráttunnar, átökunum um útfærslu fiskveiðilögsögunnar. Markmiðin voru í megindráttum þau sömu en skiptar skoðanir um leiðir. Hinn 1. desember 1976 lauk baráttunni um auðlindir hafsins í kringum landið, þjóðareignina. Síðasti brezki togarinn sigldi á brott af Íslandsmiðum og það var við hæfi, að það gerðist á fullveldisdaginn. Landhelgisbaráttan hafði djúptæk áhrif á þjóðfélagið. Inn í þá baráttu blönduðust deilurnar um grundvallaratriði utanríkisstefnunnar. Landráðabrigzl gengu á milli manna, eins og gjarnan hafði gerzt bæði á síðustu áratugum 19. aldarinnar og fram eftir allri 20. öldinni. Þetta voru mikil tilfinningamál en þessum átökum er lokið. 
Stóriðjan varð líka tilefni mikilla átaka og í upphafi fyrst og fremst af þjóðernislegum ástæðum. Andstæðingar stóriðju vildu ekki fá erlent fjármagn inn í landið. Þeir töldu, að sjálfstæði þjóðarinnar væri í hættu, ef erlent stórfjármagn kæmi inn í landið í formi álvera í eigu útlendinga. Deilurnar um stóriðjuna á þessum forsendum voru hatrammar í upphafi en þær breyttust smátt og smátt yfir í átök á milli stóriðjusinna og náttúruverndarsinna. Baráttan gegn stóriðjunni er enn að breytast. Á Norðurlandi vill fólk í þremur byggðarlögum fá stóriðjufyrirtæki til sín og nú neita menn að láta orku af hendi ef nýtt álver verði ekki byggt í þeirra landshluta. Þetta á bæði við um Norðurland vestra og Húsvíkinga og nágranna þeirra. Þetta er nýtt fyrirbæri í umræðum um stóriðju. 
Síðasti einn og hálfur áratugur hefur m.a. einkennzt af hörðum átökum milli þeirra, sem vilja byggja stórvirkjanir og hinna, sem vilja vernda náttúruna. Ýmislegt bendir til að þessum miklu átökum fari að ljúka. Smátt og smátt er að verða til samstaða um, að lengra verði ekki gengið í framkvæmdum á hálendinu og möguleikar á orkuframleiðslu með jarðvarmaveitum auka líkur á að úr átökum á milli virkjanasinna og náttúruverndarsinna dragi. 
Átökin um fiskveiðistjórnunina og kvótann voru meðal hinna mestu á lýðveldistímanum. Á þeim vígstöðvum hefur náðst meiri friður. Grundvallaratriðið um að greiða skuli gjald af afnotum af auðlindum, sem eru þjóðareign hefur verið lögfest. Enn er ágreiningur um upphæð gjaldsins, en smátt og smátt verða þau ágreiningsefni leyst. 
Það er athyglisvert að öll þessi miklu deilumál 20. aldarinnar tengjast grundvallaratriðum í lífi þjóðarinnar, sjálfstæði hennar og hvernig nýta skuli auðlindir hennar. 
Þeim miklu deilumálum 20. aldarinnar, sem hafa rist svo djúpt í þjóðarsálina og einkennt stjórnmálabaráttuna í meira en eitt hundrað ár er ýmist lokið eða að ljúka. Í því eru fólgin mikil þáttaskil. 
Hvað er eftir? 
Það er áleitin spurning hvað sé eftir og hvað taki við. Hvað muni einkenna stjórnmálabaráttu og þjóðfélagsumræður á næstu árum og áratugum. Hin stóru deilumál eru að baki að langmestu leyti. Eftir standa að vísu grundvallarmál á borð við það hverjir skuli eiga Ísland. Barátta Morgunblaðsins fyrir því, að setja viðskiptalífinu starfsramma með löggjöf, sem komi í veg fyrir að tveir til þrír hópar í viðskiptalífinu eignist Ísland allt er nátengd sjálfstæðisbaráttunni og átökunum um auðlindirnar. Ísland á að vera í eigu þjóðarinnar en ekki örfárra kaupsýslumanna. Viðbrögðin vegna sölu Símans og sú þjóðarhreyfing, sem er að verða til í framhaldi af grein Agnesar Bragadóttur hér í blaðinu fyrir viku eru vísbending um að þjóðin sé að vakna af værum blundi og átta sig á því, sem er að gerast. Þeir stjórnmálaflokkar, sem átta sig ekki á þessu eiga ekki von á góðu í þingkosningum að tveimur árum liðnum. Umræður um löggjöf um eignarhald á fjölmiðlum eru aðeins lítill hluti af þessu stóra máli. Líklegt má telja, að samstaða náist um raunhæfar aðgerðir á þessu sviði, annaðhvort fyrir næstu þingkosningar eða í kjölfar þeirra. Flestum er að verða ljóst, að frumvarp Valgerðar Sverrisdóttur skiptir litlu og tillögur fjölmiðlanefndarinnar hafa þá þýðingu eina að þær sýna, að komin er þverpólitísk samstaða um nauðsyn þess að setja löggjöf um eignarhald á fjölmiðlum. Það er árangur út af fyrir sig en dugar ekki til. 
Átökum um þessi mál er ekki lokið en þeim mun ljúka með sigri þjóðarinnar þegar upp verður staðið. 
Endurskoðun stjórnarskrárinnar, sem nú er hafin er eitt af þeim stóru átakamálum, sem er ólokið en tengist grundvallaratriðum í lífi íslenzku þjóðarinnar. Þar munu mörg efnisatriði koma við sögu en líklegt má telja, að málskotsrétturinn verði stærsti þátturinn í þeim umræðum. Í stuttu máli snýst ágreiningurinn um það, hvort málskotsrétturinn á að vera í höndum eins manns, sem býr á Bessastöðum eða hvort binda á í stjórnarskrá ákvæði um með hvaða hætti og hvernig mál skuli leggja undir atkvæði landsmanna allra eða íbúa einstakra byggðarlaga. 
Morgunblaðið hefur barizt skipulega fyrir því síðustu átta árin, að þjóðaratkvæði verði tekið upp um stærstu mál og almenn atkvæðagreiðsla í byggðarlögum um tiltekin mál. 
Víðtækari stuðningur er við þessi sjónarmið en nokkru sinni fyrr. 
Líklegt má telja, að þegar upp verði staðið náist almenn samstaða um að í stjórnarskrá verði ákveðið við hvaða skilyrði mál skuli leggja undir þjóðina en það ákvörðunarvald verði ekki í höndum eins manns, forseta Íslands. Ástæðan er einfaldlega sú, að það vísar til fortíðar að slík ákvörðun sé í höndum eins manns en til framtíðar að það verði ákveðið í stjórnarskrá hvernig þetta verði gert. 
Beint lýðræði er stórfengleg hugsjón, sem fámennt þjóðfélag á borð við okkar Íslendinga hefur alla burði til að taka upp. 
Stóriðjuvæðingunni er að ljúka. Það verða ekki mörg álver byggð til viðbótar við þau, sem fyrir eru og eru komin á framkvæmdastig. Sú staðreynd mun auðvelda okkur á næstu árum að ná þjóðarsátt um verndun náttúrunnar, sem er einn af þeim grundvallarþáttum, sem snertir líf þjóðarinnar í þessu landi. 
Hvað tekur við? 
Líklegt má telja, þegar ofangreindum áföngum hefur verið náð, að athygli þjóðarinnar muni í vaxandi mæli beinast að öðrum þáttum þjóðmálanna. Við höfum náð því stigi að búa við áþekka velmegun og lífskjör og hinar Norðurlandaþjóðirnar. Og líklegt má telja, að áherzlur í þjóðmálabaráttunni beinist á næstu árum að því að nostra við og fínpússa velferðarkerfið, skólakerfið og heilbrigðiskerfið. 
Það er til fátækt á Íslandi. Hún er afstæð að því leyti til að það er ekki sams konar fátækt og við þekkjum til í þróunarlöndunum en fátækt engu að síður á okkar mælikvarða. Þessa fátækt er að finna meðal aldraðra, öryrkja, einstæðra mæðra og annarra, sem minna mega sín. Þessi fátækt er blettur á okkar samfélagi. Hana þarf að uppræta. Hinir fátæku á Íslandi í dag eiga sér nánast engan málsvara. Verkalýðshreyfingin hefur ekki tekið upp baráttu í þeirra þágu að nokkru marki, kannski vegna þess, að hún hefur náð svo miklum árangri fyrir þorra sinna félagsmanna. Stjórnmálaflokkarnir hafa ekki tekið þessa baráttu upp, kannski vegna þess að um svo tiltölulega fámennan hóp er að ræða. Það er hins vegar ekki mikið mál fyrir þetta ríka samfélag að þurrka út þá fátækt, sem hér hefur skotið rótum og á ekki að vera flokkspólitískt deilumál. Stjórnmálaflokkarnir eiga að ná samstöðu um það sín í milli. Í raun má segja, að það þurfi tiltölulega litlar lagfæringar á velferðarkerfinu til þess að tryggja hag þeirra, sem minnst mega sín. 
Sýn þjóðarinnar á skólakerfið er að breytast. Það er ekki lengur jafn lokað og óumbreytanlegt og það var. Einkaskólar eru að byrja að festa sig í sessi og skilningur á mikilvægi þeirra að aukast. Þeir stuðla að fjölbreytni og valkostum í skólakerfinu en margt fleira stuðlar að því. Kennarastéttin er að hefjast til vegs. Foreldrar skilja betur en áður mikilvægi góðra skóla fyrir börn þeirra. Og þeir skilja betur að það verður ekki til góður skóli nema með góðum kennurum og að góðir kennarar fást ekki nema þeir búi við viðunandi launakjör. 
Það má búast við vaxandi umræðum um skólamál á næstu árum, um hið innra starf skólanna. Um stöðu kennaranna. Og foreldrar og afar og ömmur gera sér grein fyrir því, að þeim peningum er vel varið, sem þeir hinir sömu leggja til skólanna. Þetta á við um skóla á öllum stigum, allt frá leikskólum til háskóla. Það eru ekki mörg ár síðan Vinstri grænir settu fram þá stefnumörkun, að ekki ætti að greiða gjald fyrir veru barna á leikskólum. Sú hugsun nýtur nú víðtæks stuðnings og kemur áreiðanlega til framkvæmda á næstu árum enda augljóst réttlætismál. 
Allir þeir, sem hafa notið þjónustu heilbrigðiskerfisins gera sér grein fyrir mikilvægi þess. Stöðugar deilur um fjárveitingar til Landspítala - háskólasjúkrahúss eru þreytandi fyrir samfélagið. Endalausir biðlistar árum saman vegna tiltekinna aðgerða eða þjónustu eru fornaldarfyrirbæri. Morgunblaðið hefur áður lýst þeirri skoðun, að til greina komi að eyrnamerkja tiltekna skatta heilbrigðiskerfinu og þá jafnvel leggja það undir dóm þjóðarinnar, hvort hækka skuli slíka skatta ef þörf er á. En það má fullyrða, að í þjóðmálaumræðum næstu ára muni athyglin beinast æ meir að heilbrigðiskerfinu. 
Afbrot af margvíslegu tagi vekja meiri og meiri athygli og eru að verða alvarleg meinsemd. Umræður um fangelsismál eru að verða meiri og margvíslegar spurningar settar fram um þá starfsemi. Þjóðin verður að horfast í augu við þennan vanda, ræða hann og takast á við hann. Það hefur ekki verið gert nema að takmörkuðu leyti. 
Líklegt má telja, að málefni innflytjenda og nýbúa verði meira til umræðu á næstu árum en áður. Engin spurning er um, að það fólk, sem hingað hefur flutt á undanförnum árum hefur haft jákvæð áhrif á íslenzkt samfélag. Auðvitað þarf þetta fólk tíma til þess að laga sig að nýju umhverfi og nýjum aðstæðum. Nú hefur örlað á því, að neikvæð viðhorf kunni að vera að skapast í samfélaginu til nýbúa. Við þurfum að taka á þeim vanda strax í upphafi. Neikvæð afstaða til fólks frá öðrum löndum eða af öðrum litarhætti er til marks um þröngsýni og fordóma. Við því er ekki hægt að bregðast nema með upplýsandi umræðum. Við Íslendingar eigum ekki að láta það henda okkur að þessi mál fari í svipaðan farveg og hjá sumum öðrum þjóðum. Við erum upplýst og vel menntuð þjóð og slík þjóð á ekki að hafa neikvæða afstöðu til fólks, sem hingað flytur frá öðrum löndum eða af öðrum litarhætti. Við viljum geta tekið okkur búsetu í öðrum löndum og að okkur sé vel tekið þar. Við hljótum að gera sömu kröfur til sjálfra okkar þegar fólk annars staðar frá vill flytja hingað. 
Afstaða 
flokkanna 
Það eru þingkosningar að tveimur árum liðnum. Nýir straumar eru á ferðinni í samfélagi okkar og þeir eru að brjótast upp á yfirborðið. Málefni, sem hingað til hafa verið á hliðarlínu vegna átaka og umræðna um grundvallarmál á borð við sjálfstæði, yfirráð yfir auðlindum og náttúruvernd munu komast í brennidepil í næstu þingkosningum. 
Þeir stjórnmálaflokkar, sem verða fyrstir til að laga sig að nýjum straumum eru líklegastir til að ganga með sigur af hólmi í þeim kosningum. Þeir stjórnmálaflokkar, sem átta sig ekki á þeim breytingum, sem eru að verða í þjóðarsálinni sitja eftir. 
Við getum ekki haldið áfram að ræða um og takast á um ágreiningsefni 20. aldarinnar. Við getum ekki haldið áfram að heyja stríð fortíðarinnar. Við verðum að fjalla um málefni framtíðarinnar. 
Þjóðin er ekki að skiptast í tvær fylkingar, sem skipa sér annars vegar yzt til vinstri og hins vegar yzt til hægri. Meginþorri fólks skipar sér á miðju stjórnmálanna. Einu sinni var talað um miðjumoð. Það er miðjumoðið, sem máli skiptir. Hvort sem stjórnmálaflokkar spanna yfir sviðið frá hægri eða vinstri verða þeir að ná inn á miðjuna til þess að ná viðunandi árangri. 
Úrslit þingkosninganna að tveimur árum liðnum fara eftir því, hverjum gengur bezt að ná inn á miðjuna með skýrri stefnumörkun á sviði þeirra vandamála velferðarríkisins, sem hér hafa stuttlega verið gerð að umtalsefni. Kosningarnar vinnast eða tapast á miðjunni.
