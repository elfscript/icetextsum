Reykjavík - Húseignir Stálhúsgagna á Skúlagötu 61 í Reykjavík eru nú til sölu hjá fasteignasölunni Lundi. 
«Þessi reitur er gjarnan kallaður Skúlatúnsreitur eystri, en húsin skiptast í aðalbyggingu á fjórum hæðum og verksmiðjuhús á baklóð,» segir Karl Gunnarsson hjá Lundi. 
Skipulag og nýting húsanna í núverandi mynd er þannig, að í aðalbyggingu er grunnflötur 400 ferm. 
Í kjallara hefur ávallt verið samsetningaraðstaða ásamt lager. 
Á jarðhæð eru þrjú verzlunarrými með góðum gluggum. 
Á 2. hæð eru þrjár góðar 2ja til 3ja herbergja íbúðir og samkomusalur. 
Á 3. hæð er stór íbúð ásamt annarri minni og skrifstofurými. 
Á 4. hæð er stór íbúð ásamt annarri minni, geymslur og skrifstofurými. 
Bakhúsið hefur hýst framleiðslu Stálhúsgagna. Húsið er 450 ferm. að grunnfleti ásamt 138 ferm. viðbyggingu, samtals 588 ferm. 
«Möguleikar á hagnýtingu þessara eigna eru margvíslegir,» segir Karl Gunnarsson. «Fyrir liggur jákvæð umsögn skipulagsyfirvalda um að breyta megi aðalbyggingu í íbúðir. Núverandi byggingar eru samtals 2.462 ferm. og núverandi nýtingarhlutfall er 1,35 en leyfilegt nýtingarhlutfall er 1,5 og byggja má því samtals 2.733 ferm. Verði bakhús fjarlægt og byggt á nýjum byggingarreit skv. deiliskipulagi yrði aukningin því um 720 ferm. Óskað er eftir tilboðum.» 
Hús með sögu
Saga Stálhúsgagna er mjög samofin sögu Reykjavíkur frá því á fyrri hluta síðustu aldar. Árið 1941 byggði Gunnar Jónasson, stofnandi fyrirtækisins Stálhúsgögn ehf., 450 ferm. framleiðsluhúsnæði á baklóð við Skúlagötu 61. Hús þetta var steinsteypt og hefur hýst framleiðslu fyrirtækisins allar götur síðan. 
Árið 1946 var svo ráðizt í byggingu 877 ferm. verzlunar- og íbúðarhúsnæðis á framlóðinni. Upphaflega var þessi bygging á þremur hæðum auk kjallara þar sem verzlunarrýmið var á jarðhæð og íbúðir á tveimur efri. Sama ár var byggð 138 ferm. viðbygging við iðnaðarhúsið sem þá var orðið 588 ferm. 
Tuttugu árum síðar, þ.e. 1966, var austari hluti hússins byggður ásamt því sem fjórða hæðin kom ofan á þann hluta sem fyrir var, alls 997 ferm. á fjórum hæðum auk kjallara. Verzlunarrými á jarðhæð jókst til muna með þessari byggingu ásamt því sem íbúðum fjölgaði.
