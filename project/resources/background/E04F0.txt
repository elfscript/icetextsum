ISDAN er nýtt fyrirtæki sem hóf starfsemi sína á Dalvík um miðjan febrúar. Eigendur eru bræðurnir Sigurður og Bjarni Heimissynir og eiginkonur þeirra, Freydís Antonsdóttir og Elsa Elvarsdóttir. Fyrirtækið er í um 500 fermetra leiguhúsnæði við Ránarbraut en þar hafa heimamenn komið sér upp smærri fiskvinnslufyrirtækjum af ýmsu tagi. 
«Við höfum verið að frysta lifur, notum eingöngu þorsklifur, en framboðið af henni hefur minnkað mikið nú upp á síðkastið enda vetrarvertíð lokið,» sagði Sigurður, en lifrin er seld út til Danmerkur og Póllands þar sem hún er soðin niður í olíu og seld í þar til gerðum dósum. Einnig er lifrinni blandað saman við þorskhrogn og búin til kæfa sem m.a. er notuð ofan á brauð. 
Sigurður sagði mikla samkeppni ríkjandi á þessum markaði og IsDan-fólkið ætlaði sér að taka þátt í henni af fullum krafti. «En við munum líka sinna öðrum verkefnum,» sagði hann og nefndi að hjá fyrirtækinu hefði töluvert verið unnið að því að frysta roð, sem ella væri urðað. Félagið fengi um 10 tonn af roði á viku hjá fiskvinnslu Samherja á Dalvík, sem flutt er út til Kanada en þar er unnið úr því gelatín. 
«Það er nóg að gera hjá okkur, sem betur fer,» sagði Sigurður og nefndi að hjá fyrirtækinu væri einnig verið að salta grásleppuhrogn. «Við erum að þreifa okkur áfram, sjá hvað virkar best.» Hann sagði hrognin flutt út til Danmerkur, en grásleppuvertíðin væri enn sem komið er heldur í slakara lagi. Þannig væru fimm bátar að reyna fyrir sér á grásleppu um þessar mundir og búið væri að salta í 50 tunnur. «Maður heyrir á köllunum að þeir eru hugsa um að draga upp, vertíðin er langt í frá jafn spennandi og í fyrra.» 
Sigurður stundaði sjómennsku áður, var hjá Samherja, «fólk sagði þegar við byrjuðum á þessu að þetta væri algjör geðveiki að fara út í þetta, en við ætlum að sjá til og vonum að þetta gangi bara upp hjá okkur. Það er í það minnsta alveg óplægður akur hér fyrir norðan með þorsklifrina, hún hefur fram til þessa mest verið unnin fyrir sunnan,» sagði Sigurður. Gat þess raunar að erfitt væri að útvega lifur til vinnslunnar, menn væru ekki allir tilbúnir að hirða hana, en vissulega væru menn opnari fyrir því nú í kjölfar minnkandi kvóta að nýta hráefnið betur en áður var. 
Hann sagði þó erfitt í þessum bransa að horfa langt fram í tímann, vinnslan myndi eflaust ráðast svolítið af því hvaða hráefni væri í boði á hverjum tíma. «Það er nú líka skemmtilegt við þetta, starfið verður svo fjölbreytt, en við ætlum okkur að finna einhvern flöt á þessu, sjá hvað hentar best fyrir okkur hér og halda okkur þá við það,» sagði Sigurður.
