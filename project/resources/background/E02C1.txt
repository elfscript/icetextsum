Samkvæmt lögum um fjöleignarhús fara stjórnir húsfélaga með sameiginleg málefni húsfélaga á milli funda og eiga að sjá um framkvæmd viðhalds, rekstur sameignar og öll önnur sameiginleg málefni í samræmi við ákvæði fjöleignarhúsalaganna, önnur lög og samþykktir og ákvarðanir húsfunda. 
Ein af meginskyldum stjórnar er að veita eigendum upplýsingar og skýringar um öll atriði er varða málefni húsfélags, rekstur þess, sameiginlegt viðhald og efnahags- og fjárhagsstöðu. Í því felst að eigendur eiga skýlausan rétt á að fá afrit af gögnum húsfélagsins til eignar að undanskildum reikningum og bókhaldi félagsins. 
Samkvæmt lögunum skulu eigendur þó eiga rétt á að skoða bækur félagsins, reikninga og fylgiskjöl með hæfilegum fyrirvara að viðstöddum stjórnarmanni. Regla þessi á eingöngu við um bókhald og reikninga félagsins í þröngum skilningi þeirra orða og á ekki við um gögn s.l. yfirlit úr bönkum, verksamninga, fundargerðir o.fl. í þá veru. Reglan er sett til að koma í veg fyrir hættu á að óreiða skapist í bókhaldi. 
Mjög mikilvægt er að stjórnir húsfélaga virði rétt eigenda að þessu leyti til að tryggja að gagnsæi sé sem mest í húsfélögum og að tilvist þeirra og starfsemi sé án tortryggni eigenda í garð hússtjórna. 
Deilt um heimild
Í nýju áliti kærunefndar fjöleignarhúsamála var deilt um heimild eins eiganda í fjöleignarhúsi til þess að fá afhent reikningsyfirlit húsfélagsins beint úr banka um fimm ár aftur í tímann. Hússtjórn taldi afhendingu slíkra gagna ekki nauðsynlega enda hefði viðkomandi félagsmanni verið afhent yfirlit um reikninga félagsins útbúið af stjórn til að hafa í bókhaldi félagsins. 
Yfirlit þessi voru útbúin af stjórn viðkomandi húsfélags og færslur af bankayfirlitum færðar sundurliðaðar beint inn á þau. Þannig taldi hússtjórn að umræddur eigandi hefði þegar fengið umbeðin gögn í hendur. Álitsbeiðandi var því þó ekki sammála og taldi sig eiga rétt á gögnunum beint úr bankanum og sætti sig þannig ekki við afrit úr gögnum bókhaldsins sem útbúið var af stjórn félagsins. Stjórnin taldi beinlínis rangt af álitsbeiðanda að halda því fram að upplýsingar útbúnar af stjórn félagsins væru ótrúverðugri en upplýsingar úr bönkum. 
Í niðurstöðu kærunefndar fjöleignarhúsamála segir að ein af meginskyldum stjórnar sé að ávaxta og varðveita fjármuni húsfélags á tryggan og ábatasaman hátt. Þá kemur fram að í þessu máli hafi verið óumdeilt að félagsmenn hafi fengið yfirlit sem stafaði frá stjórn húsfélagsins yfir færslur á umræddum bankareikningum. Nefndin taldi ákvæði laga um fjöleignarhús sem mæla fyrir um upplýsingaskyldu stjórnar til félagsmanna tryggja eigendum rétt til að fá þær upplýsingar sem eru í gögnum frá banka. Þá taldi nefndin rétt eigenda til að fá afrit af slíkum gögnum beint úr banka til eignar skýran og skýlausan. 
Álit þetta festir enn betur í sessi þá túlkun á ákvæðum fjöleignarhúsalaganna sem nefnd er hér að ofan um að eigendur í fjöleignarhúsum eigi rétt á afritum af öllum gögnum húsfélags til eignar ef því verður við komið nema bókhaldi og reikningum félags í þröngum skilningi þeirra orða.
