Sem polli var uppáhaldsliturinn minn blár. Bítlarnir voru uppáhaldshljómsveitin, kók og prins uppáhaldsmaturinn og Scania Vabis voru bestu vörubílarnir. En svo flæktust málin.
Ég fór að hlusta á Frank Zappa, borða pítsur og taka eftir fleiri litum en bláum. Áhugi minn á myndlist kviknaði og þá fóru hlutirnir að gerast hratt. 
Í myndlistarnáminu var það eitt í dag og annað á morgun, Gerhard Richter, Otto Dix, Helmut Federle. Einnig í tónlistinni; The Cramps, The Birthday Party, Nick Cave. Og eftir að kvikmyndaáhuginn kviknaði var það sama upp á teningnum - Tarkovsky, David Lynch... en svo lauk þessu skyndilega. Í seinni tíð hef ég átt mjög erfitt með að benda á áhrifavalda mína. Alstaðar eru lítil listaverk, lítil undur. Í hversdagslegasta fólki geta leynst listamenn. Hvarvetna eru sögur og ævintýri. 
En ef ég rek mig aftur á bak og reyni að átta mig á hvenær og hvers vegna breytingin átti sér stað rata ég á seinnihluta níunda áratugarins - í kvikmyndanámið í Bretlandi. Þegar ég var að fá mig fullsaddan á vísindaskáldskap og fantasíum. Fljótlega sé ég glitta í lítinn feitan karl með krullur og skegg; Mike Leigh. 
Á mjög sérkennilegan hátt hefur hann skotið sér svo rækilega inn í undirmeðvitundina, að ég losna ekki við hann. Hann gerir stórkostleg listaverk úr nánast engu. Kvikmyndirnar hans hafa oftar en ekki mjög einfaldan söguþráð, en skarta aftur á móti ákaflega litríkum persónum, kristaltærri hugsun og hárfínu næmi á tilfinningar. 
Hann leggur mjög mikla áherslu á að skapa manneskjur af holdi og blóði - og að fjalla um þau erfiðu viðfangsefni sem við þekkjum úr daglega lífinu; tvístraðar fjölskyldur, samskiptaörðugleika, minnimáttarkennd og vonbrigði. 
Á yfirborðinu gerist ekki mikið: Tvær skólasystur, sem hittast á ný eftir nokkurra ára viðskilnað - og rifja upp gömlu dagana, er umfjöllunarefni Career Girls . Í Naked flýr örlagabytta og nauðgari frá Manchester til London og sest upp á kunningja sína. Secrets and Lies fjallar um ákaflega einmana og afskipta miðaldra konu, sem býr með dóttur sinni. En hún á aðra dóttur, sem hefur aldrei séð móður sína - og er farin að leita að henni. 
Aldrei hafði ég heyrt minnst á þennan leikstjóra þegar hann hóf kennslu í skólanum mínum. En gífurleg áhersla hans á leikarana heillaði mig. Þrotlausar æfingar og vangaveltur - leikaranum er treyst til að skapa sinn eigin karakter og spinna upp söguþráðinn. En Mike Leigh er mjög gagnrýninn á allar ákvarðanir sem leikarinn tekur. Og ekki síður á hlut leikstjórans; öll sjónarhorn verða að vera réttlætanleg, hvert einasta atriði þarf að þjóna mjög skýrum tilgangi. Og talandi um áhrifavalda, þá er vonlaust að toga upp úr honum jákvætt orð um nokkurn núlifandi kvikmyndagerðarmann. 
Vinnuaðferð Mike Leigh þróaðist í leikhúsi, þar sem hann lagði grunninn að mörgum verkum í samvinnu við leikarana. Í mörg ár gat hann hvorki komið sjónvarps- né kvikmyndaverkum sínum á koppinn. Handritin fæddust á æfingunum og dagskrárstjórar voru ekki reiðubúnir að veðja á sögu, sem ekki var orðin til. 
En í seinni tíð hefur Mike Leigh margsannað sig með kvikmyndum sem hafa hlotið bæði mjög góða aðsókn og sópað til sín verðlaunum úti um allan heim. En þrátt fyrir það flækjast verk hans fyrir þeim sem peningavaldið hafa. Hann átti erfitt með að fjármagna síðustu mynd sína, Veru Drake - sem hlaut síðan Óskarstilnefningu fyrir besta handritið. Þetta virðist vera hlutskipti frumkvöðlanna; að eiga stöðugt á brattann að sækja. En hvernig væri kvikmyndaflóran án kvikmyndahöfunda eins og Lukas Moodyson, Spike Jonze, Woody Allen...?
