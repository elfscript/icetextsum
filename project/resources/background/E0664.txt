Runólfur Ágústsson, rektor Viðskiptaháskólans á Bifröst, ritaði grein hér í blaðið í fyrradag, þar sem hann segir m.a.:
«Alveg er það merkilegt hve snörp viðbrögð minning manns, sem lést fyrir bráðum 40 árum getur vakið enn þann dag í dag, manns, sem lauk virkum stjórnmálaafskiptum fyrir rúmum 60 árum. Jónas Jónsson kenndur við kotið Hriflu í Köldukinn er líklega ásamt Halldóri Laxness umdeildasti Íslendingur síðustu aldar.» 
Rektorinn fjallar síðan um þá ákvörðun Viðskiptaháskólans að setja upp prófessorsstöðu í samvinnufræðum á Bifröst, sem kennd verði við Jónas frá Hriflu og segir: 
«Okkur Bifrestingum er heiður að því að kenna stöðu prófessors við manninn, sem stofnaði þann skóla, sem nú er rekinn hér í Norðurárdalnum. Við erum stolt af glæstri sögu þessa skóla. Það er ekkert rangt við að sýna fortíð sinni og rótum virðingu og sóma. Svo einfalt er það.» 
Þetta er alveg rétt hjá Runólfi Ágústssyni. Það er full ástæða til að sýna minningu Jónasar Jónssonar frá Hriflu virðingu með þessum hætti. Þótt hann hafi verið umdeildur stjórnmálamaður á sinni tíð skiptir það engu í þessu sambandi. Og ástæða til að hvetja fleiri skólastofnanir til þess að minnast sögu sinnar með áþekkum hætti. 
Hér í Staksteinum var fyrir skömmu vitnað til skrifa Vefþjóðviljans af þessu tilefni. Aðstandendur hans hafa að sjálfsögðu fullan rétt á að hafa þær skoðanir, sem þar var lýst og sjálfsagt að koma þeim á framfæri. En kannski breytast þær, þegar þeir ná meiri þroska! 
Hitt er svo annað mál, að það eitt að enn skuli deilt um störf Jónasar frá Hriflu sýnir hve minning hans er lifandi í huga þjóðarinnar. Stuðningsmenn hans hófu hann til skýjanna. Andstæðingar hans höfðu allt aðrar skoðanir á stjórnmálastörfum hans og það á m.a. við um Morgunblaðið. 
Það breytir hins vegar engu um það, að fáum stendur það nær en Viðskiptaháskólanum á Bifröst að sýna minningu hans ræktarsemi.
