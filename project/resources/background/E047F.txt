Heilsuátak póstmanna hefur nú staðið yfir í tvo vetur og var önnur uppskeruhátíð þeirra haldin með pomp og prakt fyrir skömmu. Markmiðið átaksins í upphafi var að fá sem flesta starfsmenn Póstsins um land allt til að taka fyrstu skrefin í átt að eigin lífsstílsbreytingu með því að huga að markvissri hreyfingu og bættu mataræði. 
Alls hafa um 460 starfsmenn af nærri 1.100 tekið virkan þátt í átakinu og hefur þyngd og ummál reglulega verið mælt auk fitu- og vöðvamassa. Tæp 800 kíló af fitu hafa fokið af starfsmönnum Póstsins frá upphafi átaksins og á annað hundrað kíló af vöðvamassa hafa komið í staðinn. Ekki má svo gleyma hinum óáþreifanlega árangri átaksins sem felur í sér bætta líðan og aukna liðsheild, aukna starfsánægju og betri starfsanda, að sögn Hörpu Helgadóttur hjá Póstinum. 
Tilbúnir í stafgönguna
Í uppskeruhátíðina mættu starfsmenn vopnaðir göngustöfunum sínum sem Pósturinn gaf þeim í sumargjöf, tilbúnir á stafgöngunámskeið. Vel viðraði til útivistar og komu þátttakendur hressir, sveittir og svangir til baka eftir rúmlega klukkustundar göngu og nutu léttra veitinga, sem biðu þeirra. Stiklað var á stóru varðandi framkvæmd heilsuátaksins og góð ráð voru gefin til að koma í veg fyrir «sukk og svínarí» í sumar. 
Til að hvetja fólk til dáða var verðlaunum heitið þeim einstaklingum, sem næðu af sér mestum fitumassa og byggðu upp mestan vöðvamassa auk þess sem sá vinnustaður Póstsins skyldi verðlaunaður sem næði bestum heildarárangri. Það voru starfsmenn dreifingarstöðvarinnar á Mýrargötu sem náðu besta samanlagða árangrinum í vetur, en þar minnkaði fitumassinn að meðaltali um tæplega eitt kíló á mann á sama tíma og vöðvamassinn jókst um tæplega eitt kíló á mann að meðaltali. Allir vinnustaðir Póstsins, sem þátt tóku í heilsuátaki vetrarins, fengu innrammað viðurkenningarskjal. Fanney Egilsdóttir, bréfberi í Hafnarfirði, náði bestum árangri kvenna þar sem hún minnkaði fitumassann um 5,6 kíló og bætti við sig vöðvamassa um 2,5 kg. Albert Eiðsson, bréfberi við Mýrargötu, náði bestum árangri karla, en hann minnkaði fitumassann um 4,1 kg á meðan vöðvamassinn jókst um 1,5 kg. 
join@mbl.is
