«SLÓVENÍA: Frá kommúnisma til frjálslynds lýðræðis» nefnist fyrirlestur sem Jerney Pikalo, kennari í stjórnmálafræðum við Háskólann í Ljubliana í Slóveníu, flytur á morgun, föstudag, í fyrirlestrasal Öskju, náttúruvísindahúsi HÍ. Fyrirlesturinn, sem er á vegum Stofnunar stjórnsýslufræða, hefst kl. 12:15 og verða umræður að honum loknum.
Fram kemur í fréttatilkynningu að til þess að auka skilning áheyrenda á stjórnmálum samtímans í landinu muni Pikalo fyrst gera stutta grein fyrir sögu stjórnmálakerfis og -flokka Slóveníu, auk þess að horfa til umbreytingatímabils sl. 15 ára, hinnar sósíalísku fortíðar landsins og fjalla um þær stjórnmálahefðir úr sögu landsins, sem enn eru þar að verki. 
Einnig ætlar hann að fara yfir kosningakerfi, kosningahegðan og utanríkisstefnu Slóveníu eins og hún er í dag til að skapa heilsteypta mynd af stjórnmálum í Slóveníu samtímans.
