Það hefur verið mjög skemmtilegt að vinna með öllum þessum börnum og nú ætlum við að fara að sýna afraksturinn. Þetta hefur verið gott tækifæri fyrir krakkana að fá innsýn inn í heim hver annars, gefa af sér og fá að upplifa sameiginleg gildi okkar allra,» segir Joanna Dominiczak, sem stýrt hefur fjölmenningarlegu verkefni með um 120 krökkum af erlendum og íslenskum uppruna, frá samtals tólf þjóðlöndum. Afrakstur verkefnisins verður til sýnis á fjölmenningarlegri sýningu, sem opnuð verður föstudaginn 24. febrúar í þjónustumiðstöð Miðborgar og Hlíða við Skúlagötu 21.
Sjálfboðaliði hjá Veraldarvinum
Joanna, sem er tvítugur Pólverji, átti sjálf frumkvæði að verkefninu og sótti um styrk til þess að hrinda því í framkvæmd til Evrópusambandsins, en ungt fólk og þeir sem vinna með ungu fólki geta sótt um styrki til UFE til að skipuleggja og framkvæma ýmisleg verkefni. UFE eða Ungt fólk í Evrópu er ætlað að veita ungu fólki á aldrinum 15-25 ára tækifæri til að auka þroska sinn og menntun með þátttöku í sam-evrópskum verkefnum. 
Verkefnið er því hluti af frumkvæðisverkefni Evrópusambandsins og unnið í samstarfi við félagsmiðstöðina Frostaskjól. Markmiðið var að koma á framfæri hugmyndum um fjölmenningu meðal barna á aldrinum 6 til 12 ára í gegnum list og leiki. 
Verkefnið leiddi meðal annars af sér skemmtilega og fallega myndskreytta fjölmenningarlega smáorðabók um vináttuna á arabísku, íslensku, kínversku, lithásku, pólsku, spænsku, filippínsku, taílensku og víetnömsku. Auk þess máluðu krakkarnir á boli, gróðursettu tré í Nauthólsvík og skreyttu fána síns upprunalands. 
Joanna, sem er fædd og uppalin í Wroclaw, þar sem íbúar eru 650 þúsund talsins, kom fyrst hingað til lands á vegum Veraldarvina og vann sem sjálfboðaliði í sumarbúðum á Hvanneyri í hálft ár. Síðan í maí hefur hún starfað sem frístundafulltrúi í Frostaskjóli og unnið með börnum að verkefninu sínu. Hún hefur í vetur einnig stundað nám í íslensku fyrir útlendinga við Háskóla Íslands. Joanna segir að nú sé komið að lokum Íslandsdvalar í bili því hún áformi nú háskólanám í fjölmiðlafræðum í Skotlandi. 
Sýningin er sett upp sem liður í Vetrarhátíðinni í Reykjavík og kemur til með að standa í mánuð, til 24. mars. Þjónustumiðstöðin er opin alla virka daga frá kl. 8.20 til kl. 16.15. 
www.ufe.is
