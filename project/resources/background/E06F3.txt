Í Rangárþingi eystra er farið að undirbúa sveitarstjórnarkosningar eins og annars staðar. Margir einstaklingar vakna þá til lífsins, rólegheita fólk sem annars heyrist lítið í verður óskaplega pólitískt og viðrar skoðanir sínar hvar sem helst. Þetta er hið besta mál en mætti dreifast betur á allt kjörtímabilið. Sveitarstjórnarmönnum finnst íbúarnir oftar en ekki áhugalausir um málefni sveitarfélaganna nema rétt í kringum kosningar. E.t.v. liggur sökin að hluta til hjá þeim sjálfum því ýmislegt reyna menn að gera rétt fyrir kosningar og peningastreymi úr sjóðum sveitarfélaganna er aldrei meira. Það væri fróðlegt að mæla hagræn áhrif kosninga. Það eru ekki bara álver og virkjanir er valda spennu í efnahagskerfinu.
Hér hafa starfað þrír framboðslistar síðasta kjörtímabil og eru allar líkur á því að svo verði áfram. Sjálfstæðismenn hafa haldið skoðanakönnun og auglýst eftir fólki á listann sinn, framsóknarmenn eru langt komnir með að móta lista og Samherjar sem buðu fram K-lista eru einnig að vinna í að bjóða fram. Ekki hefur enn heyrst af fleiri framboðum. 
Sex félagsheimili eru í Rangárþingi eystra. Mörg stærri sveitarfélög gætu verið stolt af því að eiga þó ekki væri nema eitt þessara félagsheimila. Rekstur þessara húsa er kostnaðarsamur og í sumum þeirra er ekki mikil starfsemi. Nokkrir aðilar hafa sýnt áhuga á að leigja tvö þessara húsa og eru samningar í burðarliðnum með útleigu á Félagsheimilinu í Gunnarshólma í Austur-Landeyjum til Veraldarvina. Veraldarvinir eru samtök sem standa fyrir sjálfboðavinnu víðs vegar um heiminn. Á síðasta sumri kom t.d. flokkur þeirra og vann að stígagerð og fleiru í sveitarfélaginu. Samtökin ætla að nýta félagsheimilið sem bækistöð á Íslandi. Þá eru einnig áhugi fyrir að leigja félagsheimilið Goðaland í Fljótshlíð. Skólinn þar var seldur á síðasta ári og nú verður spennandi að fylgjast með nýrri starfsemi sem væntanleg er í þessi hús.
