Á heimasíðu Skógræktarfélags Íslands, www.skog.is, er nú að finna tengil sem leiðir inn á nýjan vef með leiðbeiningum um nýræktun skóga.
Þessi vefur var formlega opnaður þriðjudaginn 18. apríl við athöfn á Hótel Reykjavík. Landbúnaðarráðherra Guðni Ágústsson og umhverfisráðherra Sigríður Anna Þórðardóttir opnuðu vefinn, sem nefnist: «Skógrækt í sátt við umhverfið». 
Ráðherrarnir tóku báðir til máls og einnig Magnús Jóhannesson, formaður Skógræktarfélags Íslands. Verkefnisstjórinn, Jón Geir Pétursson, útskýrði uppbyggingu vefjarins. 
Kveikjan að gerð þessara leiðbeininga var eftirfarandi tillaga sem samþykkt var: «Aðalfundur Skógræktarfélags Íslands, haldinn í Reykholti dagana 17. og 18. ágúst 2002, leggur til að stjórn Skógræktarfélags Íslands skipi nefnd sem vinni tillögur að vinnureglum og gátlista fyrir skógræktendur og geri þær aðgengilegar. 
Vinnureglurnar segi til um markmið skógræktar, hvar og hvernig þeim skuli náð. Gátlisti verði ávallt hafður til hliðsjónar þegar ný svæði eru kortlögð og gert skógræktarskipulag.» 
Áhugafólk um skógrækt er hvatt til að skoða þessar leiðbeiningar sem settar eru fram á myndrænan og aðgengilegan hátt á forsíðu skog.is á tenglinum «Skógrækt í sátt við umhverfið». Hér hefur án efa verið tekið mikið framfaraskref í íslenskri skógrækt.
