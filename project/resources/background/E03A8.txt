NÆSTKOMANDI þriðjudag verður haldin ráðstefna á vegum IMG um aðferðafræði í stjórnun sem nefnd hefur verið «Spiral Dynamics», þar sem einn af frumkvöðlum þessarar kenningar, dr. Don Edward Beck, mun halda aðalerindi. «Spiral Dynamics» fjallar um það hvernig mismunandi gildi og gildismat fólks hefur áhrif á flókið samspil þess innbyrðis hvort sem er innan hópa, fyrirtækja eða samfélagsins í heild. Dr. Beck hefur haldið fyrirlestra um þessa aðferðafræði um allan heim og í Kaupmannahöfn var nýlega stofnuð rannsóknarstofa á hans vegum sem einbeitir sér að rannsóknum á þessu sviði. Hann hefur ritað fjölda greina um málefni fyrirtækja og þjóðfélaga og gaf m.a. út bókina: «Spiral Dynamics, mastering values leadership and change», ásamt Christopher Cowan.
Aðferðafræðin og greiningartæki Spiral Dynamics auka skilning á menningu og innviðum hópa, fyrirtækja og samfélaga og gefa því mikilvægar vísbendingar um nálgun og lausnir vandamála sem eru til þess fallnar að skila okkur árangri í framtíðinni. Spiral Dynamics er aðferðafræði sem hefur verið beitt til þess að fást við flókin vandamál, allt frá afnámi aðskilnaðarstefnunnar í Suður-Afríku, til endurreisnar fátækrahverfa í suðurhluta Chicagoborgar og umbreytingar alþjóðafyrirtækja svo dæmi séu tekin. 
Íslenskar aðstæður
Það sem er sérstakt við þessa kenningu er að hún á við einstaklinga jafnt sem fyrirtæki og þjóðfélög svo eitthvað sé nefnt af þeim lífrænu kerfum sem við höfum byggt upp í umgjörð okkar. Hún getur til dæmis varpað ljósi á strauma og stefnur í íslensku samfélagi, sem óneitanlega er í mikilli gerjun um þessar mundir. Skilningur á þeim aðstæðum hlýtur að vera afar mikilvægur þannig að stjórnvöld grípi ekki til aðgerða, sem óafvitandi gætu reynst þjóðinni dýrkeypt í framtíðinni; mistök sem voru gerð vegna þess að ekki ríkti nægilegur skilningur á samspili ólíkra þátta innbyrðis, heldur einungis litið á skammtímaafleiðingar og fengist við þær. 
Í gegnum tíðina hafa birst margskonar lausnir sem hafa virkað vel og illa eftir aðstæðum, en hafa gjarnan ómaklega fengið á sig stimpilinn «patentlausnir». Þannig hafa þessar lausnir, s.s. endurhögun ferla, altæk gæðastjórnun o.fl. verið í upphafi einskonar Lilja sem allir vildu kveða, en endað með því að vera afgreiddar út af borðinu eftir því sem dæmum um «gagnsleysi» hefur fjölgað. 
Passar lausnin hér?
Ástæðurnar fyrir því að lausnirnar gagnast misjafnlega liggja ekki í þeim sjálfum. Ástæðurnar liggja í þeim aðstæðum sem þeim er ætlað að fást við. Við erum oft að beita aðferðum við lausn vandamála í fyrirtækjum og samfélögum, vegna þess að þær hafa virkað annars staðar, en gerum okkur hins vegar enga grein fyrir því hópar, fyrirtæki og samfélög eru ólík innbyrðis og með mismunandi eiginleika og getu til þess að tileinka sér mismunandi lausnir og aðferðir. 
Ýmsar kenningar hafa verið settar fram í því augnamiði að greina stöðu og innri virkni fyrirtækja og samfélaga. Margar þeirra hafa sprottið úr þeim jarðvegi að um sé að ræða lífræn kerfi, raunar mannleg kerfi, sem lúta sömu lögmálum og einstaklingarnir, þ.e. fæðast, vaxa, hrörna og deyja, eru hugsandi og hafa tilfinningar svo eitthvað sé nefnt. Skilningur á því hvernig flókið samspil ólíkra einstaklinga og sjónarmiða mótar samfélög þeirra veitir mikilvægt innsæi í aðstæður og segir í raun fyrir um hversu vel mismunandi aðferðir munu gagnast við úrlausn eða breytingar. 
Spiral Dynamics er grein af þessum meiði, og er til þess ætluð að veita okkur innsýn í undirliggjandi strauma og auka þannig skilning á aðstæðum og innviðum þess kerfis sem fengist er við að stjórna. Það er því fengur að því að fá dr. Beck til landsins og veita og fá um leið umfjöllun um hvernig greina megi aðstæður hér á landi í ljósi þessarar aðferðafræði til þess að átta sig betur á þeim öflum sem eru að móta samfélagið, stofnanir þess og fyrirtæki í nútíð og framtíð. Höfundur er framkvæmdastjóri IMG Ráðgjafar.
