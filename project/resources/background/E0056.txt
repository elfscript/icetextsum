J amie nokkur Oliver, öðru nafni «kokkur án klæða» eða «Íslandsvinurinn sem heimsótti fiskbúðina Hafrúnu», hefur farið mikinn í breskum fjölmiðlum seinustu daga. Jamie var stjarna sjónvarpsþáttaraðar sem lauk nýlega á Channel 4 þar sem hann reyndi eftir fremsta megni að fá grunnskólabörn til þess að borða hollan mat. Hann sýndi áhorfendum í leiðinni hvers konar mat breskum grunnskólabörnum er boðið upp á, sem var vægast sagt óhuggulegur. Jamie gekk fullur bjartsýni til verksins en átti vart orð yfir óþverrann í pottum breska skólakerfisins og komst að því að margt er þar rotið í bókstaflegum skilningi. Breskir foreldrar eru að vonum himinlifandi yfir þessu framtaki frægðarkokksins. Þeir þurftu nefnilega að borða sama viðbjóðinn í sinni æsku. Jamie sýndi börnunum m.a. hvernig kjúklinganaggar eru búnir til. Uppskriftin er eitthvað á þá leið að vænum skammti af kjúklingahúð, fitu og beinum er hent í hakkavél og búið til grátt mauk úr öllu saman. Lítil spörð eru síðan mótuð úr maukinu, þeim velt upp úr einhvers konar raspi og loks eru þau djúpsteikt í fitu. Meðlæti: djúpsteiktar franskar duftkartöflur. Ef maður er það sem maður borðar þá er útlitið sannarlega slæmt. Bresk börn eru líka á góðri leið með að sanna þá einföldu reglu því offita er mikið vandamál meðal breskra barna og unglinga. Breska þjóðin hefur hlotið þann vafasama heiður að vera feitasta þjóð Evrópu. 
Bresk börn borða svo feitan og óhollan mat að það ógnar heilsu heillar kynslóðar í landinu. Jamie komst einnig að því að «tilraunadýrin» hans þekktu ekki algengustu grænmetistegundir. Ein stúlkan hélt t.d. að rabarbari væri laukur. 
Ég las fyrir skömmu síðan umfjöllun í dagblaði hér að meiru er eytt í mat handa fanga en nemanda í Bretlandi. Það mætti því álykta sem svo að börnum sé refsað enn frekar en afbrotamönnum með því sem boðið er upp á á matseðlinum. Tony Blair, forsætisráðherra Bretlands, átti sannarlega ekki von á því að hann þyrfti að kljást við sjónvarpskokk í kosningabaráttunni. Írak, hryðjuverkaógnin, innflytjendur, biðlistar á sjúkrahúsum og ... Jamie Oliver! Þáttaröðin, «Jamie's School Dinners», hefur sýnt glögglega mátt fjölmiðla og fólksins en síðast en ekki síst mátt frægðarinnar. Þættirnir hefðu varla verið framleiddir hefði þessi frægi sjónvarpskokkur ekki tekið verkið að sér. Hvað sem því líður hefur alda óánægjunnar risið hátt og stefnir í risaflóðbylgju. Jamie gefur lítið fyrir fögur orð forsætisráðherrans um að ríkisstjórnin muni kanna málið og koma í veg fyrir að börnin séu látin borða óþverra. Jamie vill að eitthvað sé gert strax, ekki eftir kosningar. Hann hefur því opnað heimasíðu til styrktar baráttunni, www.feedmebetter.com , þar sem hann skorar á foreldra sem aðra að skrifa undir bænaskrá til yfirvalda. Geta foreldrar, og aðrir, smellt á tengil og sent þingmönnum síns kjördæmis bréf og farið fram á að þeir geri eitthvað í málinu. 
Eitt af athyglisverðari atriðum umræddrar sjónvarpsþáttaraðar sýndi ungan dreng kasta upp. Orsökin var grænmetisréttur «a la Jamie». Þetta atriði minnti mig á ákveðið atvik úr eigin lífi. Yngri bróðir minn átti vin sem var aðeins í þyngri kantinum þegar þeir voru á mörkum barnæsku og unglingsára. Einhverju sinni bauð mamma honum að borða með okkur kvöldmat sem var ákaflega íslenskur. Soðin ýsa með kartöflum og bræddu smjöri. Drengurinn horfði skelfdur á ýsuflakið eins og það hefði hótað honum öllu illu ef hann dirfðist að stinga gafflinum í það. Hann lét þó vaða og stakk upp í sig vænum bita. Brunaði síðan inn á klósett og kastaði öllu upp. Við nánari eftirgrennslan móður minnar komst hún að því að hann hafði aldrei borðað fisk á ævi sinni. Hann var skyndibitabarn. Kannski borðar hann ýsu núna í djúpsteiktu naggaformi. 
Pistill Helgi Snær
