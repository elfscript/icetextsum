BJÖRGUNARMENN í Gunung Sitoli á eyjunni Nias í Indónesíu fundu í gær mann á lífi í rústum þriggja hæða byggingar sem hrundi í öflugum jarðskjálfta sl. mánudag. Maðurinn var fastur og tók margar klukkustundir að grafa hann undan rústunum. 
«Ég varð viðskila við börn mín og eiginkonu. Ég sé þau ekki héðan,» bar einn björgunarmanna, Marzuki Saimon, að maðurinn hefði sagt. «Ég skelf af kulda og ég virðist hafa brotið nokkur bein, allur líkami minn er blár og marinn,» sagði hann líka. Þúsundir manna misstu heimili sín í skjálftanum sem mældist 8,7 á Richters-kvarða. Búið er að staðfesta að 458 hafi farist.
