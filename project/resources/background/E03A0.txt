Stór flutningabíll hlaðinn fiski valt í erfiðri beygju austan undir Námafjalli í gær. Þetta er í annað sinn sem þungt lestaður flutningabíll veltur á nákvæmlega sama stað. Að sögn kunnugra koma bílarnir að austan og átta sig ekki á að þeir eru að koma í mjög erfiða beygju. Þá tekur þyngdarlögmálið völdin af ökumanni og sendir allt saman út í skurð. Í aðdraganda þessarar erfiðu beygju er umferðarmerki sem gefur til kynna bratta brekku og krókóttan veg. 
Ökumaður meiddist nokkuð í veltunni og var fluttur til Akureyrar. Þá virðist bíllinn allmikið skemmdur en kranabílar voru væntanlegir til að ná öllu saman inn á veg aftur í gærkvöldi eða í dag.
