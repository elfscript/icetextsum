Eftir Örnu Schram arna@mbl.is TILLAGA samgönguráðherra, Sturlu Böðvarssonar, að samgönguáætlun fyrir árin 2005 og 2008 var samþykkt á Alþingi í gær, með 31 atkvæði stjórnarliða og Krisjáns L. Möllers, þingmanns Samfylkingarinnar gegn þremur atkvæðum þingmanna Samfylkingarinnar, Marðar Árnasonar, Katrínar Júlíusdóttur og Ástu R. Jóhannesdóttur. Tuttugu og þrír þingmenn sátu hjá. Þar á meðal Gunnar I. Birgisson, Sjálfstæðisflokki og Kristinn H. Gunnarsson, Framsóknarflokki. 
Áður en samgönguáætlun ráðherra var samþykkt voru breytingartillögur Gunnars I. Birgissonar, við áætlunina, felldar með atkvæðum stjórnarliða. Í tillögunum var m.a. lagt til að Héðinsfjarðargöngin yrðu slegin af og að fé til vegamála á höfuðborgarsvæðinu yrði aukið. 
Gunnar greiddi einn atkvæði með tillögum sínum. Katrín Júlíusdóttir, þingmaður Samfylkingar, greiddi þó atkvæði með tillögu hans um aukið vegafé til suðurkjördæmis. Þingmenn Samfylkingarinnar á höfuðborgarsvæðinu fóru upp í atkvæðagreiðslunni og óskuðu eftir því að sérstök atkvæðagreiðsla yrði um tillögur Gunnars um aukið vegafé til höfuðborgarsvæðisins. Forseti þingsins varð hins vegar ekki við þeirri ósk. Þingmennirnir sögðu að þar með hefðu þeir ekki getað sýnt stuðning sinn við umræddar tillögur Gunnars. 
Áhersla á Sundabraut
Þingmenn Samfylkingar voru þó ekki einu þingmenn höfuðborgarsvæðisins sem gerðu sérstaka grein fyrir afstöðu í atkvæðagreiðslum um samgönguáætlun ráðherra. 
Guðlaugur Þór Þórðarson, þingmaður Sjálfstæðisflokksins í Reykjavík, tók fram að hann sem og sjálfstæðisþingmennirnir Sigurður Kári Kristjánsson, Bjarni Benediktsson og Birgir Ármannsson, fögnuðu yfirlýsingu formanna stjórnarflokkanna og samgönguráðherra um að fjármögnun Sundabrautar yrði tryggð með sérstökum hætti. Sundabrautin væri stærsta einstaka verkefnið á sviði samgöngumála á höfuðborgarsvæðinu. Tilkoma hennar myndi létta á umferð og auðvelda samgöngur. «Samgönguáætlun er eins og nafnið gefur til kynna áætlun og reynslan hefur sýnt okkur að henni hefur oft verið breytt umtalsvert,» sagði Guðlaugur. «Við áskiljum okkur allan rétt til að berjast fyrir því að vegabótum innan höfuðborgarsvæðisins verði flýtt og auknir fjármunir færðir til vegaframkvæmda á svæðinu.» 
Jónína Bjartmarz, þingmaður Framsóknarflokks í Reykjavík, sagði að nauðsynlegt væri að ráðast í Sundabraut hið fyrsta. Nauðsynlegt væri að leita sérstakra leiða við fjármögnun hennar, utan samgönguáætlunarinnar. Forystumenn stjórnarflokkanna hefðu tekið undir það. Í því ljósi hefðu þingmenn Framsóknarflokksins á höfuðborgarsvæðinu ákveðið að styðja samgönguáætlun ráðherra, þótt hlutur höfuðborgarsvæðisins væri rýr.
