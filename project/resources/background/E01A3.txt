ÞEGAR tónskáldið John Cage kom hingað á listahátíð fyrir rúmum tuttugu árum hélt hann fyrirlestur fyrir menningarelítuna en mun hafa hneykslað alla með því að tala bara um sveppi. Það var dæmigert fyrir margt af því sem hann tók upp á, enda var hann afar umdeildur. Í dag virðist ríkja meiri sátt um verk hans, eins og allmargir tónleikar á síðustu árum bera vitni um. Slagverkshópurinn Benda hefur t.d. verið duglegur að flytja tónsmíðar eftir Cage og á miðvikudagskvöldið spilaði Susanne Kessel, píanóleikari í Norræna húsinu, verk eftir hann, Vorið úr lagaflokknum Árstíðirnar. Eins og nafnið ber með sér er þetta litrík tónlist, full af lífi og óvæntum uppákomum sem Kessel útfærði á afar sannfærandi hátt. Tæknileg atriði vöfðust ekki fyrir og næmt listrænt innsæi píanóleikarans var auðheyrt í margbrotinni túlkuninni. 
Á efnisskránni var fjöldinn allur af verkum eftir tónskáld sem hafa búið til lengri eða skemmri tíma í Kaliforníu. Öllu ægði saman; þarna var Rachmaninoff við hliðina á Cage og Gershwin við hliðina á Schoenberg; kvikmyndatónlist, dinnertónlist, framúrstefnutónlist og hvað eina. Kessel gerði hverri einustu tónsmíð skil með viðeigandi tilþrifum; rómantískar útsetningar Silotis á Bach og Gluck voru notalega sírópskenndar, Rachmaninoff var þrunginn skáldlegri eftirsjá, tangóinn eftir Stravinsky var skemmtilega grófur, spænsk prelúdía Gershwins var ástríðukennd og As Time Goes By úr Casablanca var ljúft og unaðslegt. 
Helst mátti finna að því að tónleikarnir voru í lengri kantinum; rúmir tveir tímar sem hlýtur að teljast frekar ríflegt, jafnvel fyrir svo frumlega efnisskrá. Enda virtist flygillinn ekki þola þetta, undir lokin var hann a.m.k. orðinn óþægilega falskur. Saknar maður þess þegar píanóstillingamaður var ávallt til taks á tónleikum Tónlistarfélagsins í gamla daga; hann sá til þess að hljóðfærið væri hreint í seinni hálfleik. Stundum var meira að segja klappað fyrir honum þegar hann hafði lokið störfum. Af hverju er það liðin tíð? 
Jónas Sen
