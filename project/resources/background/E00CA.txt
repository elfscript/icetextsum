VERKALÝÐSFÉLAG Húsavíkur segir að forsendur kjarasamninga á almennum markaði séu brostnar og borðliggjandi sé að kjarasamningum verði sagt upp í haust eða gengið verði frá samkomulagi við Samtök atvinnulífsins um leiðréttingu á kjörum verkafólks í takt við aðra hópa í þjóðfélaginu. Ályktun þessa efnis var samþykkt á stjórnarfundi félagsins.
«Verðbólga ársins 2006 gæti þá orðið svipuð og hún var á árunum 2001 og 2002 en þá misstu stjórnvöld tökin á efnahagsstjórninni og fór verðbólgan hæst í 9,4%. Það verður því að gera þá sjálfsögðu kröfu til stjórnvalda að þau hafi hemil á efnahagsástandinu og geri þegar í stað ráðstafanir til að ná niður vaxandi verðbólgu. 
Kjarasamningarnir byggðu einnig á því að sú launastefna og þær kostnaðarhækkanir sem í samningnum fælust yrðu almennt stefnumarkandi fyrir aðra samningagerð á vinnumarkaði. Heildarkostnaðaráhrif samningsins á samningstímanum til ársloka 2007 voru metin á 15,8%. Þessar forsendur eru einnig brostnar þar sem ýmsir hópar launafólks hafa fengið umtalsvert meiri hækkanir en fólk á almenna vinnumarkaðinum. Verkalýðsfélag Húsavíkur varaði þegar við undirskrift samninganna við að svona gæti farið. Félagið telur því borðliggjandi að kjarasamningum verði sagt upp í haust eða gengið verði frá samkomulagi við Samtök atvinnulífsins um leiðréttingu á kjörum verkafólks í takt við aðra hópa í þjóðfélaginu. Við annað verður ekki unað.»
