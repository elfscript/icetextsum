THORSTEN Storm, framkvæmdastjóri þýska handknattleiksliðsins Flensburg, hefur ritað stjórn Handknattleikssambands Evrópu, EHF. þar sem hann fer fram á að mótafyrirkomulag EHF verði endurskoðað og að Evrópukeppni landsliða fari fram á fjögurra ára fresti í stað annars hvers árs. Storm segir í bréfi sínu að ímynd handknattleiksins sé í veði, við núverandi ástand verði ekki búið öllu lengur. Nýliðið Evrópumót í Sviss sýni að alltof mikil álag sé fremstu handknattleiksmönnum heims og nauðsynlegt sé að grípa til ráðstafana svo að þeir hreinlega «bræði ekki úr sér.» Storm segir heilsu handknattleiksmanna og íþróttarinnar í veði.
Bendir Storm á að það sé alltof mikið að leika átta leiki á ellefu dögum eins og þau lið gera sem komast í fjögurra liða úrslit. Sex leikir á átta dögum eins og íslenska landsliðið lék sé einnig alltof mikið af því góða. «Þetta mikla álag kemur niður á gæðum handknattleiksins og þess varð vart í úrslitaleikjum EM þar sem ekki var um neinn hágæða handknattleik að ræða,» segir Storm m.a. í bréfi sínu. 
Þá bendir Storm á að álagið á handknattleiksmennina komi verulega niður á félagsliðum þeirra, sem sjáist best á því að fremstu handknattleikslið Evrópu hafi verið hálf-lömuð frá því að Evrópumótinu lauk fyrir nærri hálfum mánuði.
