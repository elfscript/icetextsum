BRESKA verslunarkeðjan Asda, sem er hluti af bandarísku verslunarkeðjunni Wal-Mart, hefur fengið fjárfestingarbankann Lazard til að kanna möguleika á tilboði í verslunarkeðjuna Somerfield. Að sögn blaðsins Financial Times í gær er Asda að skoða leiðir til að auka umsvif sín á breskum matvörumarkaði.
Blaðið segir óvíst, hvort niðurstaðan verði sú að Asda leggi fram tilboð í Somerfield. Baugur ásamt hópi breskra fjárfesta og fjárfestingarfélagið Apax er nú að skoða bókhald Somerfield með það fyrir augum að leggja fram tilboð í fyrirtækið. 
Í breska dagblaðinu Guardian var því í gær haldið fram að frestur til að gerast tilboðsgjafi í Somerfield væri nú liðinn. Hafði fresturinn verið framlengdur nokkuð og er það talið til marks um að ferlið muni taka lengri tíma en talið var í fyrstu. Segir blaðið að þeir tveir aðilar sem lýst hafi áhuga á að bjóða í stórmarkaðskeðjuna séu nú að fara í gegnum bókhald hennar áður en þeir leggi fram formleg tilboð.
