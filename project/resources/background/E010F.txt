Hart hefur verið deilt um málefni Húsabakkaskóla í Svarfaðardal í allan vetur. Í byrjun marz ákvað bæjarstjórn Dalvíkurbyggðar að leggja skólann niður frá og með næsta hausti til að spara í rekstri sveitarfélagsins, sem gengur illa. Þeirri ákvörðun og aðdraganda hennar mótmæltu Svarfdælingar og margir fleiri íbúar í Dalvíkurbyggð af svo miklum krafti að eftir var tekið. 
Í síðustu viku sendi Félag foreldra og velunnara Húsabakkaskóla bæjarráði Dalvíkurbyggðar svo erindi, þar sem sú hugmynd er sett fram að Húsabakkaskóli verði sjálfstæður skóli. Félagið telur skólann eiga rekstrargrundvöll með því að sveitarfélagið leggi honum til framlag með hverju barni, með svipuðum hætti og sveitarfélög á höfuðborgarsvæðinu greiða hluta af kostnaði við nám nemenda í einkareknum skólum. Sjálfir hyggjast foreldrar leggja sitt af mörkum, svo skólinn megi starfa áfram. Könnun var gerð meðal foreldra núverandi barna í skólanum um það hvort þeir væru til í að vinna ýmis störf í sjálfboðavinnu, t.d. ræstingar, og voru svörin frá yfirgnæfandi meirihluta á þá leið að til þess væru foreldrar reiðubúnir. 
Erindi foreldrafélagsins hefur verið vísað til bæjarstjóra og skólafulltrúa til meðferðar, en málið verður tekið fyrir á fundi bæjarráðs í dag. 
Dalvíkurbyggð varð til 1998 við sameiningu Svarfaðardalshrepps, Dalvíkurbæjar og Árskógshrepps. Hvert sveitarfélag rak áður sinn grunnskóla. Nú horfir bæjarstjórnarmeirihlutinn til þess að ná 20-30 milljóna króna sparnaði á ári með því að leggja niður Húsabakkaskóla og sameina Dalvíkur- og Árskógsskóla í einn skóla, sem þó verður rekinn á tveimur stöðum. Bent er á að Húsabakkaskóli sé aðeins sex kílómetra frá Dalvíkurskóla og því skipti breytingin litlu fyrir börnin úr Svarfaðardal, sem hvort sem er þurfa að fara í skólann með skólabíl. 
Það er ekkert einsdæmi að fámennir skólar séu lagðir niður eftir sameiningu sveitarfélaga. Það er gert í þágu hagkvæmni. Ein rökin fyrir sameiningu sveitarfélaga hafa verið að þannig mætti efla þau til að takast á við rekstur grunnskóla eftir að hann færðist alfarið á þeirra hendi. Það virðist liggja beint við að víða megi sameina skóla til að spara peninga. 
Af hverju hafa Svarfdælingar þá mótmælt ákvörðun bæjarstjórnar svona ákaft? Og af hverju ganga þau mótmæli sízt út á að það verði lengra fyrir börnin í skólann, eins og yfirleitt heyrist þegar skólar eru sameinaðir? 
Svarið er að það er ekki sama skóli og skóli. Skólar eru ólíkir. Sumir skara fram úr öðrum; þar tekst að skapa einstakan og jákvæðan skólabrag, sinna hverjum einstaklingi eins og þarf og ýta undir góðan árangur allra. Ástæðan fyrir hörðum viðbrögðum Svarfdælinga er þannig ekki gamaldags hreppapólitík, «ekki bara helber ímyndun sveitavargsins í Svarfaðardal sem aldrei vill neinu breyta og neitar að horfast í augu við staðreyndir,» eins og Hjörleifur Hjartarson, ritstjóri og tónlistarmaður í Svarfaðardal, orðaði það í grein hér í blaðinu í vetur. Ástæðan er að Húsabakkaskóli er einfaldlega frábær skóli og orðstír hans hefur farið víða. Fólki kemur saman um að einelti þekkist þar ekki. Námsárangur nemenda er góður. Í skólanum þrífst margvíslegt menningarstarf, sem bæði nýtur góðs af og styður við hina sterku menningu Svarfdælinga. Börn, sem ekki hafa fallið inn í hópinn í Dalvíkurskóla og gengið illa, hafa verið send fram að Húsabakka og líf þeirra hefur tekið stakkaskiptum. Börn hafa jafnvel komið frá Akureyri og Reykjavík í skólann, vegna þess orðs, sem af honum fer. Því er ekki endilega haldið fram að skólinn sé betri en Dalvíkurskóli - hann þykir þvert á móti góður skóli - en Húsabakkaskóli er einfaldlega ólíkur honum. 
Mat þeirra, sem til þekkja í Svarfaðardal, er að skólinn eigi ríkan þátt í að í sveitinni býr nú talsverður hópur vel menntaðs aðflutts fólks, sem er ekki háð staðsetningu um vinnu sína og vill fremur búa í sveit en í þéttbýli. Orðspor Húsabakkaskóla hefur verið ein helzta ástæða þess að þetta fólk ákvað að setjast að í Svarfaðardal og reisa sér hús eða taka við húsum bænda, sem brugðu búi - húsum, sem ella hefðu orðið eyðibýli eða sumarbústaðir. Í kringum skólann hefur risið nokkurt hverfi húsa. Og hann er ein ástæða þess að ungt bændafólk með börn hefur séð ástæðu til að byggja ný fjós, kaupa kvóta og stækka kúabúin í sveitinni. Hann er með öðrum orðum þungamiðjan í viðleitni Svarfdælinga til að viðhalda öflugu samfélagi í dalnum. 
Þegar þessar staðreyndir eru vegnar á móti þeim sparnaði, sem fæst með því að fækka skólum í Dalvíkurbyggð um einn, hljóta menn að velta því fyrir sér hvort það sé hagur sveitarfélagsins til langs tíma litið að afleggja skólahald á Húsabakka. Hugmyndir Félags foreldra og velunnara Húsabakkaskóla ganga út á að fólk úr öllu sveitarfélaginu og jafnvel víðar að geti valið að senda börn sín þangað, að því gefnu að framlag sveitarfélagsins fylgi þeim. Væru ekki sóknarfæri í því fólgin fyrir Dalvíkurbyggð að geta boðið íbúum sínum upp á að velja á milli skóla, annars vegar fjölmenns þéttbýlisskóla með þeim kostum sem honum fylgja og hins vegar fámenns sveitaskóla, sem hentar öðrum þörfum? Og myndu ekki báðar gerðir skóla hafa gott af samkeppni, sem fylgdi valfrelsinu? Má ekki ætla að skattfé nýttist betur? 
Kostir valfrelsis og einkarekstrar í skólamálum hafa verið stórlega vanmetnir. Bæjaryfirvöld í Dalvíkurbyggð hafa verið gagnrýnd, m.a. af félagsmálaráðuneytinu, fyrir að virða ekki skyldur sínar til samráðs við foreldra vegna áforma um að leggja Húsabakkaskóla niður. Þeim gefst nú tækifæri til að ræða til hlítar hugmyndir fólks, sem er sjálft tilbúið að leggja talsvert af mörkum til að tryggja fjölbreytni í skólamálum í sinni heimabyggð. Ekki eiga öll sveitarfélög svo ríkan félagsauð að þegar bæjarstjórnin ákveður að leggja niður skóla, bjóði íbúarnir fram eigin vinnu til að hann fái að starfa áfram. 
Bæjaryfirvöld í Dalvíkurbyggð ættu að hugsa sig afar vandlega um, áður en þau hafna hugmyndum foreldra og velunnara Húsabakkaskóla.
