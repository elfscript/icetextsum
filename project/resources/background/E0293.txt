Eftir Björn Jóhann Björnsson bjb@mbl.is ALLAR líkur eru á að höfðað verði dómsmál vegna launamála smiðs frá Portúgal, sem kom til starfa á síðasta ári við Kárahnjúkavirkjun í gegnum portúgölsku starfsmannaleiguna Select og var hér í þrjá mánuði.
Lögmaður smiðsins og Samiðnar í þessu máli er Bergþóra Ingólfsdóttir hdl. Um prófmál yrði að ræða, þar sem mál þessa starfsmanns mun ekki vera einsdæmi. 
Bergþóra segir að eftir þriggja mánaða vinnu vanti tæpa milljón upp á að smiðurinn hafi fengið greidd laun samkvæmt lágmarkskjörum. Impregilo hafi varpað frá sér ábyrgð í málinu og bent á að smiðurinn hafi veitt hér «þjónustu» fyrir fyrirtækið Select í Portúgal. 
Bergþóra segist geta tekið undir með Marteini Mássyni, lögmanni GT-verktaka, í ummælum hans í Morgunblaðinu á föstudag að lagalega skilgreiningu vanti á hugtakinu þjónusta. Hins vegar segist hún ekki tilbúin að fallast á þann skilning sem lögmaður GT- verktaka leggur í það hugtak. Í skjóli þessa hugtaks um þjónustu hafi erlendu vinnuafli verið «mokað inn í landið» og þannig skapast möguleiki á nútímaþrælasölu milli landa. Mál smiðsins frá Portúgal sé gott dæmi um það. 
Stuðlað að framleigu á vinnuafli
Bergþóra segir að reglur þær sem leiddar hafi verið í íslensk lög, og stafi frá Evrópusambandinu, séu alls ekki settar í þeim tilgangi heldur þvert á móti eigi þær að tryggja erlendu vinnuafli lágmarkskjör á vinnumarkaðnum, til samræmis við alla aðra sem þar starfa. Með því að skýla sér á bak við þjónustuhugtakið sé verið að stuðla að framleigu á vinnuafli. Um það gildi engar lagareglur hér á landi. 
«Á meðan ekki eru skýrari reglur í íslenskum lögum um starfsmannaleigur og ábyrgð þeirra sem hafa þessa starfsmenn í vinnu, þá gilda almennar reglur vinnuréttarins, um skyldur atvinnurekenda gagnvart erlendu vinnuafli. Frá þeim verður ekki vikið með vísan til markmiðsákvæða EES-samningsins,» segir Bergþóra.
