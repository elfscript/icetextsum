Anna Sigríður Björnsdóttir fæddist á Ytri-Másstöðum í Skíðadal 14. janúar 1919. Hún lést í Hlíð á Akureyri 17. apríl síðastliðinn og var útför hennar gerð frá Akureyrarkirkju 3. maí.
Ég var skírð í höfuðið á frænku minni og við vorum næstum alnöfnur, báðar Björnsdætur. Þetta olli stundum misskilningi þegar amma mín var að kalla á aðra okkar því báðar sinntum við kalli á Önnu. Ég fékk því viðurnefnið»litla» og vorum við aðgreindar þannig, Anna og Anna litla. Við Anna frænka urðum snemma góðar vinkonur. Hún var léttlynd og hafði gaman af okkur systkinunum. Ég man eftir ófáum skiptunum þegar ég var yngri sem við lékum okkur saman með dúkkulísur, spiluðum Svarta-Pétur eða byggðum okkur spilaborgir. Hún hafði alltaf tíma fyrir litlu nöfnu sína og á meðan fjölskylda mín fór að sinna hestum var ég í pössun hjá henni. Þegar ég var yngri lék ég á fiðlu og höfðu þær systurnar Anna frænka og amma mín mjög gaman af því að hlusta á mig spila. Ég man eftir því að einu sinni var Anna frænka að útskýra fyrir mér hvað nafnið okkar þýddi, Anna merkir náð, sagði hún mér. Mér tókst að misheyra það og fannst það skrýtið að Anna þýddi nál, þá hlyti ég að verða góð að sauma að minnsta kosti. Saman eigum við margar sæluminningar sem ég geymi í brjósti mér, Guð blessi hana frænku mína. 
Þorgerður Anna.
