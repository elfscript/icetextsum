FRAM átti ekki í vandræðum með lið Aftureldingar í DHL-deild karla í handknattleik í gær en Fram skoraði 27 mörk gegn aðeins 18 mörkum heimaliðsins. Fram gefur ekkert eftir í baráttunni um Íslandsmeistaratitilinn en liðið er í efsta sæti deildarinnar með 26 stig en Haukar koma þar á eftir með 25 stig. Afturelding er með 14 stig í áttunda sæti deildarinnar. Það var aðeins í upphafi leiks sem Afturelding náði að halda í við sprækt lið Fram, en í stöðunni 3:3 skoraði Safamýrarliðið 6 mörk gegn 1 marki Aftureldingar. Sterk vörn Fram gaf fá færi á sér og Afturelding náði aðeins að skora 7 mörk í fyrri hálfleik en staðan í hálfleik var 13:7. Leikmenn Aftureldingar reyndu allt hvað þeir gátu til að stöðva sóknartilburði Fram í síðari hálfleik en voru oftar en ekki einum leikmanni færri í vörninni þar sem þeim var refsað með tveggja mínútna brottvísunum. Fram leikur gegn Fylki í næstu umferð sem fram fer á föstudaginn og getur með sigri styrkt stöðu sína enn frekar en Afturelding er í hörkubaráttu um að komast í hóp átta efstu liða deildarinnar. Á föstudaginn leikur liðið gegn Þór frá Akureyri á útivelli. 
Örvhenta skytta Framliðsins, Jóhann Einarsson, var atkvæðamestur í liði Fram með 9 mörk og Sergeyi Sernko skoraði 6 mörk. Ernir Hrafn Arnarson, leikmaður Aftureldingar, skoraði 4 mörk.
