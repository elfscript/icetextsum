Eftir Kristínu Heiðu Kristinsdóttur khk@mbl.is Krakkarnir í Öskjuhlíðarskóla hafa ekki sömu tækifæri og önnur börn til að sækja öll þau námskeið og annað sem í boði er fyrir jafnaldra þeirra, því þau þurfa sérumönnun. En nú þegar sólin er farin að skína lengur með degi hverjum fyllast hjörtu krakkanna í Öskjuhlíðarskóla af sumri því þá styttist í árvissan viðburð í lífi þeirra: Sumardvölina í sveitinni. Foreldra- og styrktarfélag Öskjuhlíðarskóla hefur í áraraðir rekið sérstaka sumardvöl þar sem krökkum úr skólanum gefst kostur á að dvelja í lengri eða skemmri tíma. Undanfarin fjögur sumur hefur fjörið verið í Laugalandsskóla í Holtum, en þar er mjög góð aðstaða, sundlaug og gott útivistarsvæði. 
Dýravinir og alsælar í sveitinni
Vinkonurnar Ásdís Ásgeirsdóttir og Þórkatla Eiríksdóttir eru skólasystur úr Öskjuhlíðarskóla og harðákveðnar í að láta sig ekki vanta í sumardvölina þetta árið. Þeim finnst spennandi að fá að gista annars staðar en heima hjá sér og gaman að vera í fríi með vinum sínum. «Við erum alltaf að gera eitthvað skemmtilegt í sumardvölinni, til dæmis fáum við að fara á hestbak en mér finnst það æðislega gaman og ég get farið alveg ein á hestbak,» segir Ásdís stolt en Þórkötlu finnst meira gaman að teyma hestana og klappa þeim. «Svo er hundur þarna og hann er mikill vinur okkar og við leikum okkur oft við hann. Við förum líka í dýragarðinn Slakka í Laugarási og þar eru alls konar dýr,» segja þær vinkonurnar sem báðar eru miklir dýravinir. Þórkatla á kisu sem heitir Mjónalísa en Ásdís á páfagauk sem heitir Krúsi, eins og hákarlinn í bíómyndinni um Nemó. 
Dansa rokk á diskótekum
Í sumardvölinni leika krakkarnir sér mikið úti í náttúrunni og það finnst stelpunum frábært. «Við förum í gönguferðir og tökum með okkur nesti sem við borðum úti, við förum stundum í ratleik og það er allt í lagi þótt maður vinni ekki. Svo förum við oft í sund og keppum um það hver er fljótastur að renna sér niður vatnsrennibrautina.» Þau hafa líka kvöldskemmtanir þar sem þau sjá sjálf um skemmtiatriðin og Ásdís samdi til dæmis leikrit um Rauðhettu sem sett var á svið. «Við höldum líka diskótek og þá dansa ég rokk við strákana,» segir Þórkatla og játar að hún sé svolítið skotin í einum þeirra. «Og svo eru náttfatapartí og þá poppum við og horfum á myndband.» Þær segjast ekki sakna mömmu og pabba neitt sérstaklega mikið þótt þær fari að heiman í svona langan tíma. «Við fáum stundum smáheimþrá en það lagast fljótt, og mig dreymir stundum Pétur og úlfinn,» segir Þórkatla. 
Dýrmæt sumarsæla í sveitinni
En þótt það sé svakalegt fjör í sumardvölinni er líka ótrúlega gaman þegar mamma og pabbi koma að sækja þær að sveitadvölinni lokinni. «Mömmum okkar finnst við alltaf hafa stækkað svo mikið og okkur finnst þær líka hafa breyst eftir svona langan tíma.» 
Þær vinkonurnar Ásdís og Þórkatla eru kraftmiklar stelpur sem vilja hafa eitthvað fyrir stafni þegar þær eru ekki í skólanum. Þær æfa saman sund og Þórkatla er í kórnum í Öskjuhlíð en hún kann nánast alla söngva sem til eru á íslensku. Hún er líka að læra á píanó í tónlistarskóla Valgerðar. 
Krakkarnir í Öskjuhlíðarskóla eiga síður vini í hverfinu þar sem þau búa af því að þau þurfa að sækja skóla sem er annars staðar. Eins komast þau síður en önnur börn út að leika. Einmitt þess vegna er sumardvölin svo dýrmæt fyrir þau, þar komast þau í frí með vinum sínum.
