Allt hefur áhrif, einkum við sjálf! eru einkunnarorð þróunarverkefnis, sem Lýðheilsustöð er að hefja í samvinnu við sveitarfélög í landinu. Verkefnið hefur það markmið að bæta lífshætti barna og fjölskyldna þeirra með áherslu á hreyfingu og bætt mataræði. Leitast verður við að auka þekkingu fólks á þeim þáttum, sem þarna hafa áhrif, auk þess að stuðla að bættri aðstöðu til almennrar heilsueflingar. 
Jórunn Heimisdóttir, verkefnisstjóri hjá Lýðheilsustöð, segir að 
fyrri hluta verkefnisins verði lokið að tveimur árum liðnum, haustið 2007, og seinni hluta eftir sex ár. Að þeim tíma liðnum er gert ráð fyrir að verkefnið verði orðið sjálfbært í þeim sveitarfélögum, sem taka þátt í því. Í upphafi þessa árs höfðu um tuttugu sveitarfélög sýnt áhuga á að vera með og hefur Jórlaug sem verkefnisstjóri lokið heimsóknum til þeirra. Tíminn fram á vor verður svo nýttur í undirbúningsvinnu með þeim. Þau sveitarfélög, sem ákveðið hafa þátttöku, eru: Akureyri, Húsavík, Vopnafjörður, Höfn, Vík, Hveragerði, Garðabær, Hafnarfjörður, Kópavogur, Borgarfjarðarsveit, Mosfellsbær og Dalvík. Og líklegt er að Eyjafjarðarsveit, Grýtubakkahreppur og Reykjavík verði einnig með. 
«Aðstæður barna og unglinga mótast af samfélaginu í heild og þar eru fáir ef nokkrir undanskildir. Ef ætlunin er að bæta lífshætti unga fólksins krefst það samvinnu í samfélaginu og virkja þarf rétta aðila. Tryggja þarf þátttöku ríkis og sveitarfélaga og það er mikilvægt að mismunandi faghópar komi að verkefninu, svo sem kennarar, íþróttakennarar, foreldrafélög, íþróttahreyfingin, heilsugæslan, matráðskonur og foreldrar auk stéttarfélaga og vinnumarkaðarins þar sem lögð er rík áhersla á að ná til foreldra. Mikilvægt er að allir sitji við sama borð og dregið verði úr ójöfnuði í aðgengi að íþróttum, hollum mat og fjölbreyttri hreyfingu,» segir Jórlaug. 
Markhópur verkefnisins er börn, unglingar og fjölskyldur þeirra í þátttakandi sveitarfélögum, að sögn Jórlaugar. «Tilgangurinn er að stuðla á jákvæðan hátt að heilbrigðum lífsháttum barna, ungs fólks og fjölskyldna þeirra með áherslu á aukna hreyfingu og bætt mataræði. Leitast verður við að auka þekkingu einstaklinga á þeim þáttum, sem þarna hafa áhrif auk þess að stuðla að bættri aðstöðu til almennrar heilsueflingar. Stefnt er að því að sem flestir landsmenn þekki verkefnið og geri sér grein fyrir mikilvægi þess og eigi hlutdeild í framkvæmdinni.» 
Lögð er áhersla á að sveitarfélögin meti ástandið nú við upphaf verkefnisins og geri í kjölfarið áætlun, sem miðar að því að nýta og efla það sem vel er gert, en bæti úr öðru. Sérstakur gátlisti hefur verið útbúinn sem sveitarfélögin geta notað til að meta stöðu sína með tilliti til hreyfingar, næringar og annars þessu tengt til að kortleggja helstu áherslupunkta. Næsta haust ætlar Lýðheilsustöð að standa fyrir fyrirlestrum í sveitarfélögunum um mikilvægi hreyfingar og næringar í tengslum við andlega og líkamlega líðan. Stöðin mun einnig skipuleggja námskeið fyrir sveitarfélögin og halda sameiginlegan fund með þeim öllum árlega. Þar geta sveitarfélögin miðlað til hvers annars því sem verið er að gera gott í heimabyggðunum.
