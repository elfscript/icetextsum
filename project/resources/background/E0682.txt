Anna Björk Daníelsdótir fæddist í Reykjavík 1. maí 1955. Hún andaðist á heimili sínu aðfaranótt þriðjudagsins 7. febrúar síðastliðins. Foreldrar hennar voru Daníel Kristinn Daníelsson, vélstjóri og sjúkraliði, f. 30. maí 1919, d. 8. júní 1996, og Margrét Þorsteinsdóttir, starfsstúlka, f. 21. mars 1922, d. 16. október 2004. Systir Önnu var Ásta Lovísa Hermannsdóttir, sjúkraliði, f. 3. mars 1944, d. 6. júní 1995.
Eftirlifandi eiginmaður Önnu er Hafsteinn Þórðarson, f. 30. desember 1949. Foreldrar hans eru Þórður Kristjánsson, sem er látinn, og Pálína Margrét Hafsteinsdóttir. Börn Önnu og Hafsteins eru: 1) Pálína Margrét Hafsteinsdóttir, f. 28. janúar 1976, maki Guðmundur Sigurðsson, f. 12. apríl 1972. 2) Ása Marin Hafsteinsdóttir, f. 26. júní 1977, maki James William Goulden, f. 21. ágúst 1976. 3) Daníel Þór Hafsteinsson, f. 14. desember 1984, unnusta Ellen Ragna Pálsdóttir, f. 20. apríl 1987. 
Anna ólst upp í Reykjavík og Kópavogi til 16 ára aldurs. Þá kynntist hún eiginmanni sínum og bjuggu þau fyrst í Reykjavík en fluttust til Hafnarfjarðar árið 1975. Anna lauk sjúkraliðaprófi frá Sjúkraliðaskóla Íslands 1982 og starfaði á Landspítalanum við Hringbraut alla sína starfsævi. 
Anna verður jarðsungin frá Víðistaðakirkju í dag og hefst athöfnin klukkan 15. 
Hún var fögur nóttin þegar Anna tengdamóðir mín kvaddi. Logn, hlýtt, allt var hljótt. Hafið bærði ekki á sér. Það var sem náttúran svæfi, og tíminn var kominn. Hún samlagaðist þessari hlýju kyrrð. 
Síðar um nóttina breiddi Guð tandurhreina himnasæng sína yfir Önnu og andlát hennar. Enn var sama lognið yfir öllu. Jörðin dró til sín falleg snjókornin þráðbeint niður. 
Baráttan hafði verið erfið og átakamikil. Hún hafði lifað lengur en nokkurn grunaði að hún gæti. 
Hetja var horfin. Eftir stöndum við og horfum fram á veginn. Lífið heldur áfram og við óvitandi um fyrirætlanir með framtíð okkar. Anna skildi eftir í hjörtunum kjark, hug og baráttuþrek. Umhyggja fyrir sínum var hennar aðalsmerki. 
Ég er þakklátur fyrir samverustundir okkar og þau kynni sem mér auðnaðist að hafa af henni. Ég er þakklátur fyrir orðin: «Þú þarft ekki að vera hræddur við mig.» Hvaða væntanlegi tengdasonur vill ekki þær viðtökur? Veri hún Guði falin. 
Guðmundur Sigurðsson.
Frábær kona hefur kvatt þessa jarðvist og svo allt of snemma að mér finnst, einungis fimmtug að aldri. 
Það telst ekki hár aldur í dag þegar meðalaldur okkar hækkar stöðugt. Þrátt fyrir að ná ekki hærri aldri náði hún að gera svo ótal margt á sinni ævi. Meira en margur gerir á mun lengri tíma. Hún virkilega lifði lífinu og naut þess sem það hafði upp á að bjóða. 
Fyrstu kynni mín af Önnu voru þegar hún var kornung stúlka og þau felldu hugi saman bróðir minn og hún. Ég man svo vel að ég hafði aldrei séð fallegri konu. Ekki minnkaði aðdáun mín með árunum þegar ég kynntist hennar innri manni, því sterkari persónuleika og fallegri sál hef ég ekki kynnst. 
Unga parið fór fljótlega að búa saman og eftir smá dvöl í Hlíðunum lá leiðin inní Hafnarfjörð. Fyrst um sinn bjuggu þau í Norðurbænum þar sem Pálína og Ása fæddust og síðar var byggt í Hvömmunum þar sem svo Daníel fæddist. 
Við Anna náðum vel saman eftir fæðingu barnanna því ég varð barnapía hjá þeim. Hún var yndisleg móðir og bjó fjölskyldunni ákaflega fallegt heimili. Þangað var alltaf notalegt að koma, hlýlegt og innilegt andrúmsloft. 
Það var mjög gaman að fylgjast með Önnu þroskast og dafna jafnt í móðurhlutverkinu sem og öðru er hún tók sér fyrir hendur. Öllu var sinnt vel og af ákafa, samanber það lífsstarf sem hún svo valdi sér. Eftir sjúkraliðanám átti starfið hug hennar og samhliða heimilinu sinnti hún því nánast fram á hinstu stundu af alúð og natni. 
Deildin sem hún vann á er rómuð fyrir það góða andrúmsloft sem þar ríkir og fannst mér ég frekar liggja á stóru heimili hjá vinum en spítala þau skipti sem ég dvaldi þar. 
Ferðalög voru Önnu mjög hugleikin, jafnt innan lands sem utan og var hún alla jafna vel fróð um þá staði sem hún ferðaðist um og skoðaði. 
Ég fór í alveg hreint frábæra ferð með henni, Hadda og Daníel til London fyrir rúmlega tveimur árum, en London var hennar uppáhalds borg. Við eyddum þarna fimm yndislegum dögum þar sem við ferðuðumst og skoðuðum allt það besta sem borgin hefur uppá að bjóða. Þau voru svo vel að sér í öllu er viðkom London að betri fararstjórn hefði ég ekki getað fengið. Við sáum fóboltaleik, söngleiki, söfn, kirkjur, flotta garða og fallegar byggingar. Borðuðum á meiriháttar veitingastöðum og dvöldum á dýrindis hóteli. Hver dagur var ævintýri líkastur og það sem við náðum að gera þessa daga var með ólíkindum. Þetta mun alla tíð verða mér ógleymanleg ferð og dýrmæt minningarperla. 
Annað var það sem Anna hafði mikinn áhuga á alla tíð og það var tónlist. Fallega leikin og sungin músik var hennar líf og yndi. Allt frá ljúfum tónum Páls Óskars og Moniku upp í kraftmikla hljóma sinfóníunnar. Þeir eru ófáir tónleikarnir sem Anna og Hafsteinn hafa boðið mér á með sér. Aldrei var heldur svo skroppið til London að ekki væri þar farið á einn eða tvo söngleiki. 
Ég get ekki lokið þessum minningum án þess að minnast á styrkinn og æðruleysið sem hún sýndi ávallt í veikindum sínum. Hún bar sig alltaf ákaflega vel og aldrei nokkurn tímann heyrði ég hana kvarta. Þvílíkur dugnaður. 
Elsku bróðir minn, mikill er missir þinn við fráfall Önnu. Þú hefur ekki eingöngu misst konuna þína heldur jafnframt þinn besta vin. Ég bið guð að styrkja þig og hughreysta um alla framtíð. 
Elsku Pálína, Ása og Daníel. Ykkar missir er líka svo mikill og söknuðurinn sár. Ég held að fátt sé erfiðara en að missa móður sína. Munið ávallt að þið eigið hvert annað að og ykkar góða pabba. Minningarnar um yndislega móður munu svo lifa áfram í huga ykkar og hjarta. Guð veri með ykkur. 
Stöðugt rennur straumur tímans þungur,
stöðugt skiptast sumar, haust og vor. 
Stöðugt mega aldinn bæði og ungur 
örlaganna ganga ráðin spor. 
Við, sem nutum styrks af starfi þínu, 
stöndum hljóð í minninganna blæ 
og hugur vor á fögru fleyi sínu 
fylgir þér á dularheima sæ. 
Samvistanna nú er lokið leiðum 
- lögmál dauðans heimtar jafnan sitt - 
Við hjartans þakkir öll af alhug breiðum 
yfir hinsta hvílurúmið þitt. 
Nú hafa jarðlífsböndin brostið sundur, 
og birst þér duldra heima fögur lönd. 
Nú mun þér reynast fagur vinafundur 
á friðarhlýrri ljóss og trúarströnd. 
(Björn Björnsson.) 
Önnu þakka ég samfylgdina öll árin. Hún gerði líf mitt svo miklu auðugra og betra. Samgladdist mér á gleðistundum og styrkti mig á þeim erfiðu, þessi frábæra kona. 
Þökk fyrir allt. 
Kveðja. 
Laufey Þórðardóttir.
Við fráfall okkar elskulegu frænku, langar okkur að minnast hennar með þessum ljóðlínum: 
Af dug og elsku - Anna Björk,
þú æviþráðinn spannst, 
svo mikil er þín mannlífsörk, 
þar margur sigur vannst. 
Þú þræddir leið á þroskastig 
við þraut í dagsins önn. 
Við vitum öll sem þekktum þig 
að þú varst hetja sönn. 
Við munum þig og mynd þín kær 
er mild og hugarblíð. 
Þú gafst til okkar gjafir þær 
sem gilda alla tíð. 
Þú kenndir okkur á þá list 
að anda hverja stund, 
sem lífsins börn í lífsins vist 
á lífsins blóma grund. 
Í okkar hugum - Anna Björk 
nú ertu á himni þeim, 
sem þekkir engin endimörk 
- þar ertu komin heim; 
og heil af meini hress og virk 
um Herrans sigurtorg, 
þú gengur leidd af lífi og styrk 
í ljóssins helgu borg. 
(Rúnar Kristjánsson.) 
Elsku Hafsteinn, Pálína, Ása, Daníel og tengdabörn. Megi góður Guð gefa ykkur styrk og blessun á sorgarstundu. Fallegt ljós minninganna lýsir skært í hjarta okkar allra sem áttum elsku og vináttu Önnu Bjarkar. 
Guð geymi ykkur ævinlega. 
Guðbjörg og Hafdís Ólafsdætur.
Það er eitt öruggt í þessum heimi að dauðinn heilsar okkur. En við erum aldrei tilbúin. 
Hún Anna mín kvaddi okkur eftir langa og erfiða göngu. Anna var eiginkona Hafsteins systursonar míns. Við áttum góðar stundir saman, enda Hafsteinn mjög nálægt mér, raunar eins og mitt barn væri. Þau eiga þrjú börn, Pálínu, Ásu og Daníel. Þau hafa misst mikið og bið ég Guð að styrkja þau. En Hafsteinn er svo góður faðir að hann styður börnin sín áfram eins og hann hefur gert. 
Anna var einstök að svo mörgu leyti. Ég sagði alltaf að hún væri heimsborgari. Það var dásamlegt að verða vitni að því hve hún var meira en móðir barna sinna, hún var svo mikil vinkona þeirra. Hún ól þau upp með það í huga að gera þau svo víðsýn. Anna og Hafsteinn fóru á margar sýningar, í leikhús, út að borða og ferðuðust út um allan heim með þau. Á þessum tíma þegar börnin mín og þeirra voru lítil bjó ég í sveit og fannst mér stórkostlegt hve heimsvön þau voru. Ég gleymi því aldrei þegar við komum úr sveitinni í höfuðborgina og Hafsteinn og Anna buðu okkur, allri fjölskyldunni, út að borða á fínan veitingastað. Þó ég muni það vel muna börnin mín það betur. Þetta var upplifelsi fyrir þau. 
Anna sýndi allri minni fjölskyldu mikinn kærleik í gegnum tíðina og eigum við eftir að þakka það ætíð. 
Bið ég og fjölskylda mín öll Guð að styrkja ykkur í sorginni, elsku Pálína, Ása, Daníel og Hafsteinn minn. 
Ólína Gyða Hafsteinsdóttir.
Nú ertu farin horfin himna til,
horfin burt frá lífsins sorg og þrautum. 
Skýjum ofar bak við himins hlið 
þú horfir okkur til frá ljóssins brautum. 
( G. J. ) 
Einu sinni enn höfum við verið minnt á hversu lífið getur verið fallvalt. Á dimmri nóttu kvaddi Anna þennan heim. Eilífðin tók hana í mjúkan faðm sinn. Nú er þjáningum hennar lokið. Kraft máttarvaldanna sigrar enginn og eftir stöndum við í þögn dapurleikans. En djúpt í depurðinni lýsir ljós, ljós trúarinnar og vissu um betri heim handan landamæranna. Góður vinur er gæfa hvers manns. 
Kynni okkar Önnu hófust fyrir hálfum fjórða áratug, er hún kom inn í líf Hafsteins. Minningarnar hrannast upp frá því er við vorum öll ung að árum að kaupa okkar fyrstu íbúð, þið í Barmahlíð og við í Mosgerði. Þá áttum við margar góðar stundir sem og alla tíð. Litlu englarnir okkar voru ekki komnir, svo að oft var setið yfir góðum mat og spilað langt fram á nótt. Mikið var hlegið eins og alltaf því Anna hafði þá yndislegu náðargáfu að vera mjög glaðlynd og gat horft á spaugilegu hliðar mannlífsins frá öllum áttum. Hún smitaði alla sem í kringum hana voru. Hún var sterkur persónuleiki, mjög fróðleiksfús, hafði ákveðnar skoðanir og var óhrædd við að láta þær í ljós. 
Svo komu börnin. Rosalega vorum við montnir foreldrar. Amstur dagsins varð fyrirferðarmeira. Þið fluttuð í Hafnarfjörð og við í Breiðholtið. En aldrei rofnaði sambandið þó svo að heimsóknirnar yrðu færri, og aldrei bar skugga á vináttu okkar. 
Anna og Hafsteinn höfðu mjög gaman af því að ferðast til að sjá ólíka menningarheima, enda hafa þau farið um víðan völl og þegar heim kom var gaman að hlusta á hana, svo áköf að segja frá því sem fyrir augun bar. 
Oft varð ferðalagið ljóslifandi í gleðilegum lýsingum hennar. 
Það hefur verið dýrmæt reynsla að fylgjast með baráttu hennar, sá kraftur, æðruleysi og lífsvilji sem hún sýndi var aðdáunarverður, enda sást það best er hún kom um miðjan janúar, þó helsjúk væri, til að sjá nýja húsið okkar. Það var hennar ósk. Eins og alltaf dáðist hún að öllu sem fyrir augu bar og þótt þetta væri ekki löng stund mun hún lifa lengi í minningu okkar. En hversu sem hún og aðrir voru við því búnir að þessi yrði endirinn, þá fær engin mannleg hugsun skilið og ekkert hjarta meðtekið að fólk í blóma lífsins skuli mega lúta í lægra haldi fyrir slíkum óvin. Við sem eftir stöndum svo miklu fátækari, undrum okkur á miskunnarleysinu. En reynum um leið í gegnum harminn að lofa það sem mikils er vert, líf þessarar yndislegu vinkonu sem gaf öllum svo mikið sem henni kynntust. 
Við höfum gengið götur saman
glaðst og hryggst um lífsins svið. 
Oft var hlegið, oft var gaman, 
alltaf sást þú bjarta hlið. 
Þér við viljum þakkir senda, 
þinni er lokið strangri þraut. 
Þegar gangan er á enda 
upp til himins liggur braut. 
Góðir englar yfir vaki 
ungri sál í paradís. 
Góða ferð! Þig guð svo taki 
í gæsku faðm sem þér er vís. 
Signum yfir sæng þér búna, 
sendum kveðju, blika tár. 
Hrygg en þakklát horfum núna 
himins upp og þerrum brár. 
(G. J.) 
Elsku Hafsteinn, Pálína, Ása, Daníel og tengdabörn. Þið hafið misst mikið, en eigið eftir ljúfar minningar, dýrmætt veganesti sem Anna eftirlét ykkur til styrktar og leiðsagnar í lífinu. 
Við sendum öllum ástvinum hennar okkar innilegustu samúðarkveðjur og erum þakklát fyrir að hafa notið vináttu hennar frá því á unglingsárum. Megi minning um góða vinkonu lifa. 
Helga og Ari.
Að heilsast og kveðjast, það er lífsins saga. Stundaglasið er tæmt hjá okkar góðu vinkonu, Önnu Björk. Okkar kynni hófust fyrir liðlega 25 árum í gegnum sameiginlegan félagsskap. Frá fyrstu stundu tókust með okkur góð kynni sem hafa varað óslitið fram á þennan dag. Við upprifjun ótal minninga á kveðjustund söknum við Önnu sárlega því hún var einstaklega minnug á stað og stund, menn og málefni. Á langri samleið eru minningabrotin svo mörg að of langt yrði að gera þeim öllum skil hér. En vináttan var góð og gegnumheil þótt lengra liði á milli samverustunda eftir því sem árin hafa liðið. Það var upplífgandi að hitta Önnu, heyra dillandi hláturinn og hlusta á kraftmiklar frásagnir hennar. Hún hafði sterkar skoðanir en þær ristu aldrei djúpt. Hún hafði ánægju af vinnunni sinni en fyrst og fremst snerist lífið um fjölskylduna. Velgengni barnanna og Hafsteins var hennar metnaðarmál og stóð hún vel við bakið á þeim. Ekki má heldur gleyma umhyggju hennar fyrir foreldrum sínum og systur á meðan þau lifðu og eftirlifandi systursyni. Hún lagði sig fram um að reynast þeim vel sem hún og gerði og naut samverustundanna með þeim. 
Anna var heimskona. Hún elskaði að kanna ókunnar slóðir, fara utan í menningarferðir, s.s. á tónleika og í leikhús og ekki má gleyma fótboltavellinum sem toppaði ævinlega ferðina. Hún sagði skemmtilega frá og kryddaði frásagnir af ferðunum með kímni sinni. Hún var mikill KR-ingur og lét sig ekki vanta á leiki þeirra nema ef eitthvað sérstakt kæmi til. Hún var dugleg að rækta tengsl við ættingja sína á landsbyggðinni og fór ósjaldan með foreldra sína í slíkar ferðir. Anna var góð heim að sækja, naut félagsskapar vina og ættingja og tók rausnarlega á móti gestum. Við ræddum oft um pólitík og fór ekki á milli mála að Anna hallaðist til vinstri. Því kom hún okkur verulega á óvart þegar hún sagði okkur frá því að hún hefði gengið í Sjálfstæðisflokkinn ekki alls fyrir löngu og það gerði hún eingöngu til að sína samstöðu með sínum og þá skríkti vel í henni. Á sinn gamansama hátt gerði hún góðlátlegt grín að þessum sinnaskiptum sínum. 
Það er okkur ógleymanlegt hvernig hún hélt upp á fimmtugsafmælið sitt 1. maí í fyrra. Hún hafði alltaf talað um að þegar hún yrði fimmtug myndi hún verða stödd á Rauða torginu og hlýða á Nallann. 
En það fór á annan veg. Veikindi hennar hömluðu því. Hún hélt þó upp á afmælið sitt með veglegum hætti, umvafin ástvinum sem samglöddust henni og sjaldan höfum við séð hana eins hamingjusama og geislandi af gleði og á þeim degi. Hún var eins og drottning. Við gerðum okkur grein fyrir ótrúlegum styrk hennar að leggja það á sig eins veik og hún var orðin að halda okkur veislu. Og hún flutti stormandi ræðu sem verður okkur ógleymanleg. Okkur eru minnisstæð falleg orð í garð Hafsteins sem voru full af ást og þakklæti fyrir einstakan stuðning. 
Anna hefur sýnt mikið þolgæði og dugnað í veikindum sínum svo aðdáunarvert er. Við kveðjum Önnu í dag með þakklæti fyrir yndisleg og góð kynni og sendum fjölskyldu hennar okkar innilegustu samúðarkveðjur. Guð blessi minningu hennar. 
Ester og Katrín.
Hann byrjaði dapurlega vinnudagurinn 7. febrúar þegar við fréttum að okkar kæra vinkona og vinnufélagi Anna Dan hefði látist um nóttina. Vissulega kom þetta ekki alveg á óvart, við höfðum fylgst með henni takast á við erfið veikindi og hún hafði barist svo lengi og verið svo dugleg, en alltaf vonuðumst við eftir því að hún fengi pínulítið lengri tíma meðal okkar. 
Anna var ekki bara góð vinkona, hún var einstakur persónuleiki, frábær starfsmaður og naut virðingar samstarfsmanna og sjúklinga. Hún var traustur og góður sjúkraliði og gaf sjúklingum og aðstandendum þeirra blíðu og umhyggju og vann störf sín af samviskusemi og trúnaði. Anna var heiðarleg og hreinskilin; hafði ákveðnar skoðanir á mönnum og málefnum og lá ekki á þeim. Það kunnum við að meta og höfðum gaman af. Hún hafði svo skemmtilega frásagnargáfu og gerði ekki síst grín að sjálfri sér, alltaf var stutt í húmorinn. Jafnvel eftir að hún var orðin fárveik gat hún alltaf fengið mann til að brosa og líta á björtu hliðarnar og hrífast með sér. 
Við vinnufélagarnir erum lítill og samtilltur hópur sem átti margar skemmtilegar stundir saman. Haustlita- og utanlandsferðirnar okkar saman eru okkur sérstaklega minnisstæðar. Jafnvel þótt hún væri nýbúin í meðferðum og kannski ekki upp á sitt allra besta, var hún hrókur alls fagnaðar og alltaf til í að gera einhverja spennandi hluti, dró aldrei af sér. 
Anna mín, þú bjóst yfir miklum styrk, þú varst hetja, alltaf staðráðin í því að bera sigur úr býtum í baráttunni við sjúkdóminn, svo dugleg, bjartsýn og sýndir ótrúlegt æðruleysi fram á síðasta dag. Það gladdi okkur svo mikið að þú skyldir geta komið og hitt okkur og skoðað nýja vinnustaðinn okkar aðeins fimm dögum áður en þú kvaddir þennan heim. 
Við söknum þín mikið, elsku Anna, og þökkum þér allar góðu stundirnar sem við áttum saman. Hafsteinn og börnin hafa annast Önnu af kærleik og ást í veikindum hennar. Við sendum þeim okkar innilegustu samúðarkveðjur. 
Samstarfsfólk og vinkonur
á 13-E, Landspítalanum. 
Fyrir tæpum 30 árum lágu leiðir okkar Önnu og Hafsteins saman þar sem við vorum að byggja okkur hús á samliggjandi lóðum í Fjóluhvammi í Hafnarfirði og síðan þá höfum við ekki bara verið grannar heldur líka góðir vinir og samferðafólk á mörgum sviðum. Anna og Hafsteinn hlutu mikið barnalán, þau Pálínu, Ásu og Daníel og eru börnin okkar á svipuðum aldri. Við komum með örverpin okkar eftir níu ára hlé og eru ekki nema tæpir fimm mánuðir á milli þeirra Daníels og Telmu okkar. Þau voru perluvinir alla barnæskuna og létu ekkert trufla vináttuna þegar þau voru komin á viðkvæma aldurinn. Þau tengdu okkur enn frekar í daglega lífinu, bökuðu saman laufabrauð hjá Önnu við hliðina og léku sér svo vel saman. Á meðan drukkum við kaffi á víxl hvort hjá öðru. Það var svo margt sem við ræddum við Anna, og einhvern veginn þannig, að það var sjálfsagt að tala hreint út um alla hluti, ekki bara hið daglega líf og dægurmál, heldur einnig sjúkdóminn, meðferðirnar, aukaverkanirnar og allt það sem við vorum að glíma við. Það er sannarlega ósanngjarnt hvað mikið er lagt á suma og við reiknuðum ekki með svona erfiðum tíma undir það síðasta. Anna gerði ýmislegt með fjölskyldunni og vann á meðan stætt var og kannski heldur lengur, en hún átti alveg sérstaka vini í vinnunni sinni og þær gerðu margt skemmtilegt saman til margra ára. Fjölskyldan er samrýnd og hefur verið ötul við utanlandsferðir og þá sérstaklega fótboltaferðir. Einnig hafa þau oft heimsótt London sem er í sérstöku uppáhaldi og þar nutu þau þess að sjá söngleiki en Anna var mikill aðdáandi fagurrar tónlistar. Þau nutu einnig sumarleyfisferða í «sumarhúsalandið sitt» eins og Anna kallaði það að keyra um Þýskaland og nágrenni. Við nutum ófárra kaffibollanna saman í eldhúsunum á 13 og 15 og sátum saman í sólinni í Fjóluhvamminum og verður þeirra stunda og smitandi hláturs Önnu sárt saknað. Sumarið 2003 bauð Anna mér svo í ógleymanlega ferð, við tvær á Ljóninu hennar til Guðbjargar á Skagaströnd og það var alveg frábært. Það er gott að eiga granna sem maður hefur á tilfinningunni að hugsi líkt og maður sjálfur. Við höfum átt slíku láni að fagna að eiga góða granna og er fjölskyldan í næsta húsi okkur meira en vinir, því sambandi er ekki hægt að lýsa. 
Þegar morgundagurinn rís er kominn nýr dagur og jörðin snýst og snýst og áfram eru taldir dagar okkar sem eftir lifum. 
Elsku Hafsteinn, Pálína Margrét, Ása Marin og Daníel Þór, við vottum ykkur og fjölskyldum ykkar okkar innilegustu samúð. Enn á ný þökkum við fyrir allt það liðna og tökumst saman á við morgundaginn. 
Ég veit að sorgin særir nú þitt hjarta,
en sorgir mannsins vara stundar bil; 
því bak við dauðann lýsir ljósið bjarta, 
á lífið, þar sem engin sorg er til. 
(Ívar Helgason, 1856-1933) 
Fjölskyldan Fjóluhvammi 15.
Í dag kveðjum við okkar kæru vinkonu, Önnu Björk Daníelsdóttur. Höggvið hefur verið stórt skarð í saumaklúbbinn, en um leið er baráttu hennar við illvígan sjúkdóm lokið. Í baráttunni við krabbameinið sýndi hún hversu sterk, æðrulaus og bjartsýn hún var en að lokum varð hún að játa sig sigraða. 
Það var fyrir um 15 árum að nokkrir JC félagar og makar JC félaga stofnuðu saumaklúbb. Ekki munum við hvernig þetta gerðist en stofnun klúbbsins var upphaf góðrar vináttu og ánægjulegra samverustunda okkar vinkvennanna og maka. 
Þrátt fyrir að Anna hafi ekki verið viss í fyrstu hvort hún ætti að vera með í hópnum varð hún einn af máttarstólpum klúbbsins. Síðar sagði hún okkur að þessar samverustundir hefðu veitt henni mikla ánægju og gleði. 
Þegar við stöndum á þeim tímamótum að þurfa að kveðja vinkonu okkar reikar hugurinn til þeirra stunda sem við áttum. Á fyrstu árum saumaklúbbsins var farið á jólahlaðborð í desember. Í einni af þessum ferðum okkar fórum við saman í stórum húsbíl og ætluðum aldeilis á rúntinn. Fljótlega komust við að því hversu lélegir «djammarar» við vorum, því gleymst hafði að hugsa fyrir því að yfirleitt væri nú eitthvað söngvatn með í slíkum ferðum. Er fram liðu stundir var ákveðið að halda jólasaumaklúbbinn heima með pökkum og tilheyrandi, en þess í stað borða saman með mökum einu sinni á ári. Minnumst við sérstaklega ánægjulegrar ferðar um Suðurland, en þá gistum við eina nótt á Selfossi og nú síðast er við borðuðum saman á Saltinu í september sl. 
Við gætum eflaust haldið lengi áfram því nóg er af góðum minningum, en látum þó staðar numið. Við viljum að endingu votta Hafsteini, Pálínu Margréti, Ásu Marín, Daníel Þór og öðrum aðstandendum dýpstu samúð okkar. 
Kveðja. 
Saumaklúbburinn.
Elsku Anna. Höggvið hefur verið stórt skarð í hóp okkar Dverganna sjö sem vinnufélaga og vinkvenna sem spannar orðið rúmlega tvo áratugi. Fyrstu kynni okkar hófust á deild 11 b Landspítala - háskólasjúkrahúsi. Anna kom þar fyrst sem nemi og síðan sem fullgildur sjúkraliði. Þar var þá við stjórn Anna Hafsteinsdóttir. Þeim nöfnum samdi vel sem vinum og samstarfskonum. Nú hafa þær báðar kvatt. Þarna skapaðist sérstakt andrúmsloft á milli okkar sjö sjúkraliða og kölluðum við okkur Dvergana sjö. Saman höfum við átt í gegnum árin skemmtilegan tíma bæði í starfi og leik. Ógleymanleg er ferðin til Amsterdam, með styrkri leiðsögn Önnu Dan um alla helstu staði borgarinnar: menning, listir og matur. Stundaskráin var stíf og hvergi frá vikið, aðeins var kíkt í verslanir og úthverfi sum skoðuð, sælla minninga. 
Endalaust er hægt að líta til baka og minnast leikhúss og bíóferða ásamt kaffihúsaferðum ótalmörgum. Síðast en ekki síst minnumst við ógleymanlegra sumarbústaðaferða. Okkar síðasta ferð í bústað var einstök, er við dvöldum í Ölfusborgum bjarta vornótt í maí síðastliðnum. Þá var Anna hrókur alls fagnaðar, þrátt fyrir að sjúkdómurinn væri farinn að setja mark sitt á hana. 
Gestrisni þeirra Önnu og Hafsteins var mikil og nutum við þess er þau buðu okkur heim ásamt mökum og áttum þar saman ánægjulega kvöldstund. Síðasta samvera okkar allra á heimili Önnu og Hafsteins var á 50 ára afmæli hennar í maí síðastliðnum, þegar hún og fjölskylda hennar buðu til frábærrar matar- og menningarveislu. 
Anna var frábær vinur og starfsfélagi. Alla tíð mætti hún glöð til vinnu og var það henni mikils virði að geta starfað sem lengst, þrátt fyrir veikindin. 
Önnu verður sárt saknað af okkur Dvergunum. 
Sárt er vinar að sakna,
sorgin er djúp og hljóð. 
Minningar mætar vakna, 
margar úr gleymsku rakna. 
Svo var þín samfylgd góð. 
(Höf. ók.) 
Kæru Hafsteinn, Pálína, Ása og Daníel. Við vottum ykkur einlæga samúð. Guð gefi ykkur styrk. 
Dvergarnir sex.
Kynni okkar af Önnu hófust fyrir um 25 árum þegar leiðir okkar Hafsteins lágu saman í JC hreyfingunni. Þá vorum við sitt í hvoru félaginu, við í Reykjavík en þau í Hafnarfirði. Glaðlyndi og hæverska var í fyrirrúmi og það mátti aldrei hafa neitt fyrir henni. 
Gegnum tíðina höfum við fylgst að gegnum JC og síðar fimleikahreyfinguna. Bestu stundirnar höfum við þó átt á KR vellinum þar sem við hjónin höfum setið saman á vellinum á heimaleikjum undanfarin sex til sjö ár. 
Þá áttu konurnar líka sínar samverustundir þegar karlarnir voru á fundum á erlendum þingum. Þá var kíkt í bæinn og allaf skildi Anna finna kaffihús sem seldi stórar rjómatertur og kók. Þannig hlóð hún batteríið og hélt áfram. 
Það gerðu fáir utanaðkomandi sér grein fyrir þeim þjáningum sem Anna þurfti að þola undanfarin ár og þeim baráttuvilja sem hún bjó yfir til að bera höfuðið hátt en þar naut hún líka Hafsteins og barnanna en við komumst ekki hjá að skynja sterk fjölskyldubönd, virðingu og væntumþykju. Það var allt í fína hjá henni þó að hún væri í erfiðum lyfjameðferðum og hún vissi að smátt og smátt hallaði undan í baráttunni við erfiðan sjúkdóm. 
Leikirnir voru færri í sumar sem hún sótti og það vissi á að óvinurinn væri að ná yfirhöndinni. Hennar verður saknað af okkur um leið og við þökkum allar góðu stundirnar. 
Við sendum innilegar samúðarkveðjur til Hafsteins, vitandi að Pálína, Ása, Daníel og tengdabörn standa honum við hlið og gera léttbærara að komast í gegnum sorgina. 
Árni Þór og Guðbjörg.
