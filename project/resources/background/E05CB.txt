ÞRÁTT fyrir aukningu í uppsjávarveiðum í heiminum í marzmánuði hefur verð á fiskimjöli hækkað, einkum þó á mjöli frá Suður-Ameríku sem selt er til landa í Asíu. Er sá markaður nokkuð líflegur, ennfremur rólegt er yfir markaðnum í Evrópu, en skýringin liggur að miklu leyti í vægi gjaldmiðla, þar sem veikur dollar hefur mest áhrif.
Samdráttur í ár
Veiðar á uppsjávarfiski til bræðslu hafa dregizt saman á þessu ári hjá helztu veiðiþjóðunum. Veiðisvæði við Mið- og Norður-Perú hafa verið lokuð síðan í desember, en góð veiði við suðurhlutann í marz leiddi til töluverðrar framleiðslu á fiskimjöli. Veiðar í Chile í marz drógust einnig lítillega saman og sömu sögu er að segja af Íslandi og Noregi, en Danir juku sínar veiðar. 
Alls veiddu þessar þjóðir 1,2 milljónir tonna í marz, sem er um 10% samdráttur frá sama mánuði árið áður, og um 33% samdráttur miðað við meðaltal síðustu fimm ára. 
Á fyrsta ársfjórðungi veiddu þessar þjóðir tæplega þrjár milljónir tonna, sem er 5% minna en á sama tímabili í fyrra og 23% undir meðaltali síðustu fimm ára, samkvæmt samantekt IFFO, Alþjóðasamtaka framleiðenda á fiskimjöli og lýsi. Innan samtakanna eru Chile, Perú, Ísland, Danmörk og Noregur. Samtökin hafa einnig skráð upplýsingar um veiðar annarra þjóða og tekur saman í einn hóp veiðar Íra, Breta og Færeyinga annars vegar og hins vegar veiðar Bandaríkjanna á meinhaddi, bæði á Mexíkóflóa og á Atlantshafi. Fyrrnefndi hópurinn veiddi 115.000 tonn í marz, sem er um þriðjungs aukning frá árinu áður. Veiðar á meinhaddi hafa hins vegar verið bannaðar allt þetta ár, en máttu hefjast 18. apríl á Mexíkóflóa, en í maí á Atlantshafi. 
Samdráttur í Perú
Afli var nokkuð góður og stöðugur á suðursvæði Perú, 182.500 tonn leiddu af sér nægilega mjölframleiðslu til að halda sér inni á markaðnum. Engu að síður voru veiðarnar 27% undir því sem veiddist á sama tíma árið áður, en þá voru veiðar aðeins leyfðar á suðursvæðinu. Aflinn var svo langt undir fimm ára meðaltalinu, sem er 727.200 tonn, en tvö af þessum fimm árum voru veiðar líka leyfðar á norður- og miðsvæðinu. 
Staða ansjósustofnsins við Perú var könnuð í leiðangri frá 20. febrúar til 4. apríl. Niðurstöður eru að stofninn sé um 12,7 milljónir tonna, sem er mun meira en árið 2003. Nýliðun hefur verið mjög góð síðustu mánuði og er því gert ráð fyrir miklu af smáfiski í aflanum, verði veiðar leyfðar á ný. Því var ákveðið að leyfa tilraunaveiðar síðari hluta aprílmánaðar áður en almennar veiðar verða leyfðar á ný. 
Aukning í Chile í marz
Veiðar við norðurhluta Chile gengu nokkuð vel í marz, en þá veiddust 171.000 tonn, sem er 130.000 tonnum meira en í febrúar. Þetta er þó minna en í marz 2004 þegar aflinn varð 195.000 tonn, en engu að síður 17% yfir meðaltali síðustu fimm ára. Í byrjun marz lauk veiðibanni á ansjósu og jókst aflinn mjög hratt og var á bilinu 36.000 til 56.000 tonn á viku. Fyrsti ársfjórðungurinn var þó slakur og skilaði aðeins 286.300 tonnum, sem er 20% undir fimm ára meðaltalinu og um 40% minna en aflinn á fyrsta ársfjórðungi síðasta árs. 
Miklu meiri veiði var við suðurhluta Chile. Í marz veiddust alls 321.400 tonn, sem er 7% minna en á sama tíma í fyrra, en 12% yfir fimm ára meðaltalinu. Veiðar voru jafnari eftir vikum og var uppistaðan í aflanum makríll. Fyrstu þrjá mánuði ársins veiddust 789.200 tonn, sem er nánast það sama og í fyrra og 7% yfir fimm ára meðaltalinu. 
Samdráttur í norðri
Veiðar Dana gengu vel í marz og veiddu þeir alls 181.000 tonn, sem er nær tvöfalt meira en í febrúar. Veiðar Íslendinga og Norðmanna drógust hins vegar verulega saman hvort sem miðað er við síðasta ár eða fimm ára meðaltalið. Þrátt fyrir að loðnukvótinn hefði verið aukinn verulega í janúar, lauk vertíðinni um páska og voru umtalsverðar veiðiheimildir þá ónýttar. Aflinn í marz varð 176.700 tonn og eingöngu loðna. Það er 17% minna en í marz árið áður þegar 202.100 tonn veiddust og 42% undir fimm ára meðaltalinu sem er 290.200 tonn. 
Norðmenn veiddu 187.700 tonn af uppsjávarfiski, sem er nánast það sama og í febrúar, en 24% undir fimm ára meðaltalinu. Á fyrsta fjórðungi ársins veiddu þessar þrjár þjóðir, Ísland, Danmörk og Noregur 1,3 milljónir tonna, sem er 11% aukning frá síðasta ári, en engu að síður 12% undir meðaltali síðustu fimm ára. 
Líflegt í S-Ameríku
Ákveðinnar þróunar gætti á mörkuðum fyrir fiskimjöl í marz, þróunar sem reyndar byrjaði að gæta nokkru fyrr. 
Markaðurinn í Suður-Ameríku hefur verið mjög líflegur og hafa mörg Asíuríki verið að kaupa mikið, bæði í Líma og Santíago, höfuðborgum Perú og Chile. Við Atlantshafið er hins vegar rólegra og framleiðsla minni. Bann Evrópusambandsins við notkun á fiskimjöli í fóður fyrir jórturdýr ræður þar miklu. Þróun gengis gjaldmiðla hefur einnig haft veruleg áhrif á markaðinn. 
Gengi krónunnar á Íslandi, Noregi og Danmörku hefur verið hátt og skilar það minni tekjum til framleiðenda, en selt er í pundum og evrum. Á hinn bóginn er mjölið frá Suður-Ameríku selt í dollurum og lágt gengi hans gagnvart gjaldmiðlum í Asíu leiðir til þess að innkaup eru mjög hagstæð Asíuríkjunum. Aukinni eftirspurn í Asíu verður ekki mætt með mjöli frá Norðurlöndunum vegna þessara gengismála. Þetta veldur ójafnvægi milli markaðanna í Asíu og Evrópu, en engu að síður hefur verðið hækkað mælt í dollurum. 
40 dollara hækkun
Á markaðnum í Líma var verð nokkuð stöðugt í febrúar en eftir það fór verðið að hækka. Í lok febrúar fengust 545 dollar fyrir tonn af mjöli (FAQ), en 575 dollarar í lok marz. Þetta gerist þrátt fyrir að verðbilið milli soyamjöls og fiskimjöls hafi aukizt. Engu að síður er verðið enn örlítið lægra en á sama tíma í fyrra, en heldur þó áfram að hækka. Í aprílbyrjun var verðið komið í 595 dollara á tonnið vegna mikillar eftirspurnar frá Kína og öðrum löndum í Asíu. Á sama tíma hefur verð fyrir gæða- og hágæðamjöl staðið nokkuð í stað og því er verðmunurinn á því og standardmjöli kominn niður í 20 til 30 dollara en var á tímabili í 60 til 70 dollurum. 
hjgi@mbl.is
