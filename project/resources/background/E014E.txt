NÝJASTA kosningabrella R-listans um gjaldfrjálsa vist leikskólabarna lítur við fyrstu sýn út fyrir að vera gjöf til barnafjölskyldna í Reykjavík. Ef málið er skoðað nánar sést að þessi grundvallarbreyting á því fyrirkomulagi sem er við lýði í dag við dagvistun barna frá 18 mánaða til 5 ára aldurs mun þýða fækkun valkosta og lakara leikskólakerfi fyrir íbúa Reykjavíkur. 
Notendur greiði hluta þjónustunnar
Rétt er að hafa í huga að grundvallarmunur er á leikskóla og grunnskóla að því leyti að grunnskóli lýtur skólaskyldu samkvæmt lögum en leikskólinn ekki. Það er því síður en svo sjálfgefið að sömu rök eigi við um grunnskóla og leikskóla þegar rætt er um gjaldtöku af hendi þeirra sem veita þjónustuna. Á leikskólastiginu er nefnilega margt sem leiðir til mun betra kerfis með því að notendur þjónustunnar greiði hluta hennar beint frekar en að hækka álögur á alla íbúa borgarinnar. Leikskólakerfið í Reykjavík er mjög gott og margir foreldrar hafa á orði að mikið bil sé á milli sveigjanlegs og opins anda leikskóla og hefðbundins ramma grunnskóla. 
Dagmæður og ömmur að láni
Foreldrar hafa í dag ágætt val varðandi dagvistun en leikskólavist er einn af þeim valkostum. Sumir velja að sjá um dagvistunina sjálfir, þ.e. ákveða að vera heima hjá sér eða vinna þannig starf að foreldrar skipta tíma sínum heima. Aðrir nýta sér dagmæðrakostinn lengur vegna þess að hjá dagmæðrum eru oft færri börn og heimilisumhverfi. Enn aðrir ráða sér au-pair eða ömmur, alvöru eða aðkeyptar, allan daginn eða hluta úr degi. Töluverður fjöldi velur að setja 5 ára börn í einkarekna skóla eins og Landakotsskóla og Ísaksskóla í stað leikskóla. Þessar leiðir hafa allar í för með sér beinan kostnað fyrir foreldra, kostnað sem í dag er nokkuð svipaður óháð því hvaða leið er valin. Valkostir eru mikilvægir þar sem mismunandi einstaklingar þurfa mismunandi þjónustu. 
Valkostir hverfa
Gjaldfrjáls leikskóli skekkir verulega stöðu allra valkosta, utan leikskóla, sem foreldrar hafa í dag. Eftir breytingar á gjaldskrá leikskólanna réttlæta fáir foreldrar val á t.d. dagmæðrakostinum fyrir 18 mánaða barnið sitt þegar greiða þarf um og yfir 40.000 kr. á mánuði eða 5 ára bekk í Ísaksskóla fyrir barnið sitt þegar greiða þarf um og yfir 30.000 kr. á mánuði. Foreldrar munu velta fyrir sér þessum kostum að teknu tilliti til útsvars og skattgreiðslna sem fara í rekstur leikskólanna. Auðsýnt er að foreldrar velji þá þjónustu sem kostar ekkert til viðbótar, þ.e. leikskólann. Það er því deginum ljósara að þessi breyting mun fækka valkostum fyrir foreldra. Fækkun valkosta leiðir til verra kerfis og minna svigrúms fyrir barnafjölskyldur. 
Hið opinbera greiði meirihluta
Næstum full pólitísk samstaða er um að velferðarkerfið eigi að standa vörð um jafnan rétt að þjónustu skóla og heilbrigðisstofnana. Þó er deilt um hvaða verkefni eigi að vera í beinum rekstri opinberra aðila og hversu mikið notendur skuli greiða. Í samhengi við leikskólagjöld eru sterk rök fyrir því að foreldrar, sem tök hafa á, borgi hluta af gjöldum fyrir þessa þjónustu. Kostnaðarmeðvitundin hefur jákvæð áhrif á þjónustu skólanna, kröfur kennara til breytinga og meðvitund skattgreiðenda um hvernig fé þeirra er nýtt. Öll þessi atriði hafa áhrif á gæði þeirrar þjónustu sem er veitt og líkur eru á að kerfið verði miðstýrðara, tengsl foreldra og kennara minnki og starfsmannavelta og laun versni. Færri valkostir í kerfinu auk opinbers reksturs án aðhalds foreldra minnka óhjákvæmilega gæði leikskólaþjónustu. 
Heilbrigt skattkerfi
Allir geta orðið sammála um að lækka eigi álögur á borgarbúa enda er það eitt af baráttumálum Sjálfstæðisflokksins. Heilbrigðasta aðferðin við að lækka álögur á fjölskyldufólk er að gera það í gegnum skattkerfið og lækka álögur á þá sem á því þurfa að halda. Þetta óundirbúna útspil borgarstjóra um gjaldfrjálsan leikskóla hefði mátt hugsa betur og taka sérstaklega til greina stöðu einstæðra mæðra, barnmargra fjölskyldna og námsmanna. Sérstaklega hefði mátt horfa til jafnréttissjónarmiða og niðurgreiða frekar valkosti fyrir yngstu börnin því enn liggur umsjón þeirra helst á höndum mæðra. Lykilatriðið er að leikskólakerfið í Reykjavík haldi áfram að dafna auk annarra valkosta sem foreldrar geta valið eftir þörfum. Tillögur borgarstjóra munu leiða til hins gagnstæða. Höfundur er varaformaður SUS.
