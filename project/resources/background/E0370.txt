Um fjórðung eldri borgara í Danmörku skortir B12-vítamín og geta afleiðingarnar m.a. verið elliglöp, blóðleysi og þreyta. Danskir vísindamenn hafa nú erfðabreytt kartöflugrasi þannig að það framleiði próteinið sem gerir það auðveldara fyrir mannslíkamann að vinna nægilegt B12-vítamín úr fæðunni, að því er fram kemur á vef Berlingske Tidende , en algeng orsök fyrir B12-vítamínskorti er skortur á umræddu próteini.
Líftæknifyrirtækið Cobento Biotech hefur nú sýnt fram á að próteinið er að finna í safa sem kreistur var úr umræddu kartöflugrasi sem ákveðnu geni hafði verið bætt í. Búist er við að framleiðsla á próteininu til lyfjaframleiðslu hefjist innan skamms.
