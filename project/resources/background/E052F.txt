«MENN mættu gríðarlega einbeittir til leiks og ég fann bara um leið og við komum inn í klefa fyrir leik að menn voru ákveðnir í að fagna Íslandsmeistaratitlinum. Baráttan og einbeitingin skein úr augunum á þeim og ég þurfti ekki að hafa neinar áhyggjur - þurfti ekki einu sinni að tala við þá,» sagði Páll Ólafsson, þjálfari Hauka, en neitaði því samt að þetta hefði verið rólegt. «Nei, þetta var ekkert rólegt, en ég hafði aldrei áhyggjur,» sagði hann og þurrkaði af sér svitann eftir sigurinn á ÍBV, 28:24 að Ásvöllum í gærkvöldi.
Eftir Skúla Unnar Sveinsson skuli@mbl.is Við lékum frábæra vörn og Birkir Ívar var rosalega sterkur í markinu og þetta tvennt er auðvitað það sem skóp sigurinn. Við vorum ekki nógu sáttir við vörnina hjá okkur í tveimur fyrri leikjunum og ákváðum að taka hressilega á því í kvöld og það var nákvæmlega það sem gerðist í dag. Við vissum líka sem var að það yrði erfitt fyrir Eyjamenn að koma hingað eftir það sem gerðist í öðrum leiknum þegar við náðum að sigra. Við vorum því ákveðnir í að brjóta þá strax,» sagði Páll sem verður áfram með Haukaliðið en þrír af burðarásum þess fara í atvinnumennsku og verða því ekki með á næsta ári.
«Já, já, ég losna við þrjá leikmenn,» sagði Páll hlæjandi. «Það er ekkert farið að athuga með leikmannamál hjá okkur ennþá. Við þurfum auðvitað að fá einhverja í staðinn og menn hafa aðeins hugsað það, en það er ekkert farið að gera. Nú tökum við smá pásu þannig að ég komist í eitt golfmót í það minnsta! 
Við æfum eitthvað áfram enda einhverjir leikmenn hjá mér í landsliðinu sem fer til Færeyja og við aðstoðum þá við að halda sér í æfingu. Síðan tekur eitt við af öðru hjá okkur fram að næsta móti,» sagði Páll Ólafsson og sagði alveg á hreinu að hann færi í golf strax um helgina.
