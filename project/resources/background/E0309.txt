Eftir Ingu Maríu Leifsdóttur ingamaria@mbl.is LEIKSÝNING byggð á ævintýrinu um Þumalínu eftir H.C. Andersen verður frumsýnt hjá Sólheimaleikhúsinu á Sólheimum í Grímsnesi á morgun. Segir þar, eins og kunnugt er, frá Þumalínu sem ratar í ýmis ævintýri og hittir fyrir alls kyns furðuverur.
Það er Ása Hlín Svavarsdóttir sem leikstýrir verkinu og hefur samið leikgerð að ævintýrinu fyrir leikhópinn. «Við völdum þetta ævintýri vegna 200 ára afmælis H.C. Andersens í ár, en einnig vegna þess að sagan hentar leikhópnum svo vel. Við vildum til dæmis gjarnan nota grímur, og síðan er viss fjölbreytni í framgangi sögunnar sem hentaði hópnum vel,» segir hún í samtali við Morgunblaðið. Sýningin er svokölluð «ensemble-sýning», þar sem allir leikararnir eru á sviðinu í einu og bregða sér í ýmis hlutverk; fiska, fugla og fleiri dýra sem Þumalína hittir á leið sinni, og þeir túlka einnig ýmislegt í umhverfi sögunnar og mynda nokkurs konar leikmynd, til dæmis vatnið og skóginn. Eina hlutverkið sem sama manneskjan leikur allan tímann er Þumalína sjálf. 
Kostur að byrja í leiksmiðju
Vinna við sýninguna hefur staðið yfir síðan í október, og var þá sett á laggirnar leiksmiðja, þar sem leikararnir fengu meðal annars þjálfun í að búa til hljóðmyndir og líkja eftir dýrum. «Upp úr því starfi lá mjög beint við að taka þessa sögu,» segir Ása Hlín, sem segir það afar ánægjulegt að vinna með leikhópnum á Sólheimum. 
Þá er sú aðferð farin að allur texti í leikritinu, nema frásögn sögumanna, var tekinn upp fyrir fram og verður leikinn af bandi. Leikarar í sýningunni mæma síðan undir sína eigin rödd. «Kosturinn við að byrja í leiksmiðju er að maður kynnist fólkinu og styrkleikum þess í rólegheitum og getur þannig sniðið sýninguna að þeim og þeirra forsendum. Með þessari aðferð þurfa þau ekki að læra textana utan að, eins og er erfitt fyrir marga, en geta samt verið með. Þetta tókst mjög giftusamlega,» segir Ása Hlín. 
Hún segir um stílhreina og fallega fjölskyldusýningu að ræða. «Magnús Kjartansson hefur búið til mjög skemmtilegt lag við texta Kristjáns Hreinssonar, sem verður flutt í mismunandi útgáfum í sýningunni. Síðan er formið á sýningunni mjög aðgengilegt börnum, þannig að þau ættu að geta fylgst vel með,» segir hún að lokum. 
Viðar Eggertsson er með í undirbúningi útvarpsþátt um Sólheimaleikhúsið, sem fer í loftið á uppstigningardag. Þar verður útvarpað hlutum úr sýningunni í flutningi leikhópsins. 
Leiksýningin Ævintýri Þumalínu verður frumsýnd á morgun, sumardaginn fyrsta, kl. 14. www.solheimar.is
