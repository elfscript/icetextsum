HÉRAÐSDÓMUR Norðurlands eystra hefur dæmt karlmann í 12 mánaða fangelsi fyrir ýmis afbrot, þar á meðal innbrot í leikskóla á Ólafsfirði og brot á vopnalögum, sem hann framdi á reynslulausnartíma.
Annar karlmaður var dæmdur í 120 þúsund króna sekt fyrir ítrekuð umferðarlagabrot. Mennirnir tveir ásamt þriðja manni voru hins vegar sýknaðir af ákæru fyrir að hafa staðið saman að því að hóta manni lífláti og ráðast að fjölskyldu hans og öðrum aðilum sem honum væru kærir og valda þeim líkamstjóni ef hann greiddi ekki einum þeirra hálfrar milljónar króna skuld vegna bílaviðskipta. 
Fram kemur í dómnum að afar lítið styðji sekt eins mannsins í málinu, varhugavert sé að telja brot annars mannsins sannað, eins og því sé lýst í ákæru þótt framkomin gögn styðji hana að nokkru. Þá verði ekki talið að ákæruvaldinu hafi tekist að sanna, gegn neitun þess þriðja, að hann hafi gerst sekur um þetta brot. 
Málið dæmdu Freyr Ófeigsson, dómstjóri og héraðsdómararnir Ásgeir Pétur Ásgeirsson og Ólafur Ólafsson. Verjandi sakfellda var Hilmar Ingimundarson hrl. en meðákærðu Sigmundur Hannesson hrl.og Elísabet Sigurðardóttir. Sækjandi var Eyþór Þorbergsson sýslumannsfulltrúi.
