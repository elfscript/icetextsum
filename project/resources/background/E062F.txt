GAMANMYNDIN The Wedding Date er með Debru Messing í aðalhlutverki, en hún hefur getið sér frægðar fyrir leik sinn í hinum vinsælu þáttum Will & Grace . 
Myndin er rómantísk gamanmynd af klassíska skólanum ef svo má segja. Á móti Messing leikur Dermot Mulroney en hann er orðinn býsna sjóaður í þessum tegundum kvikmynda, en hann fór með aðalhlutverkið á móti Juliu Roberts í My Best Friend's Wedding . 
Hér segir af Kat nokkurri Ellis (Messing) sem ei er gengin út og er hún bara býsna ánægð með það. Hún bregður á það ráð að leigja til sín fylgdarsvein (Mulroney) er henni er boðið í brúðkaup systur sinnar sem fram fer í Englandi. Meginástæðan fyrir ráðningu fylgdarsveinsins er hins vegar sú að gera fyrrum unnusta afbrýðisaman. Sá sagði henni upp tveimur árum fyrr og verður á meðal gesta í brúðkaupinu - ásamt nýrri kærustu. 
Margt fer þó á annan veg en ætlað er og veislan verður eiginlega hálfgert «Mess». Metacritic.com 32/100 Variety 40/100 (skv. metacritic) New York Times 40/100 (skv. metacritic) Roger Ebert 1/2 (af fjórum)
