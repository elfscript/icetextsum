HEILDARFJÖLDI gistinátta á gististöðum hér á landi jókst um 7,5% á milli áranna 2003 og 2004 og var samtals 2.133.630 í fyrra. Þetta kemur fram í tilkynningu frá Hagstofu Íslands.
Gistinóttum fjölgaði í öllum landshlutum. Aukningin var hlutfallslega mest á Suðurnesjum (17,5%), Norðurlandi vestra (15,9%) og á Vesturlandi (11,1%). Á höfuðborgarsvæðinu fjölgaði gistinóttum um 7,8%, á Norðurlandi eystra um 7,3% og á Suðurlandi um 5,5%. Á Austurlandi nam fjölgunin 4,1% og á Vestfjörðum 4%. 
Gistinóttum fjölgaði frá árinu 2003 á hótelum og gistiheimilum um 7,3%, heimagististöðum (17,9%), svefnpokagististöðum (12,2%), á tjaldsvæðum (10,6%) og á farfuglaheimilum (6,9%). Gistinóttum fækkaði hins vegar í orlofshúsabyggðum (-3,6%) og í skálum í óbyggðum (-2,1%).
