LYFJAFYRIRTÆKIÐ AstraZeneca hefur ákveðið að taka segavarnarlyfin Melagatran AstraZeneca, stungulyf 3 mg/ml og Exanta filmuhúðaðar töflur 24 mg af markaði 24. febrúar nk. Þetta kemur fram á heimasíðu Lyfjastofnunar. 
Exanta er nú á markaði til notkunar í allt að 11 daga sem fyrirbyggjandi gegn segareki í bláæðum sjúklinga sem eiga að fara í hnéliða- eða mjaðmaliðaskiptiaðgerðir. 
Fyrirtækinu hefur nýlega borist aukaverkanatilkynning um alvarlega lifrarskemmd hjá sjúklingi sem tók þátt í klínískri rannsókn til að kanna fyrirbyggjandi áhrif gegn segareki í bláæðum til lengri tíma, í allt að 35 daga. Í tilkynningunni er lýst alvarlegum lifrarskemmdum sem komu mjög hratt fram þremur vikum eftir lok meðferðarinnar. 
Engar vísbendingar liggja fyrir um hættu á lifrarskemmdum eftir viðurkennda notkun í allt að 11 daga. Vegna þess að lyfið getur hugsanlega verið notað í lengri tíma en viðurkennd 11 daga meðferð segir til um og til eru önnur segavarnarlyf til notkunar í tengslum við bæklunarskurðaðgerðir hefur framleiðandi lyfsins ákveðið að taka Exanta af markaði í varúðarskyni. Ekki á því að hefja meðferð með Exanta hjá neinum nýjum sjúklingum. Fyrir sjúklinga sem nú þegar nota Exanta eiga læknar að hafa í huga að skipta yfir í annað segavarnarlyf til að tryggja segavörn. Mikilvægt er að sjúklingar hætti ekki Exanta-meðferð án samráðs við lækni. Strax á að hafa samband við sjúklinga og endurmeta meðferðina.
