ÞAÐ eina sem við vitum með vissu í lífinu er að það tekur einhvern tímann enda. Sumir deyja ungir og aðrir lifa lengi og eru jafnvel mjög sáttir við að fá loks hvíld. Þeir sem lifa lengi vita að þeir eldast, hæfni þeirra til ýmissa hluta skerðist og ýmis veikindi koma upp. Þetta er eðlileg þróun öldrunar en hún er mishröð eins og gengur hjá einstaklingum.
Þegar við eldumst eigum við það inni hjá samfélaginu að það sé hugsað vel um okkur, að við þurfum ekki að lepja dauðann úr skel og að það sé komið fram við okkur af virðingu. Eitt það mikilvægasta er að við höldum sjálfsákvörðunarrétti okkar og sjálfsvirðingu eins lengi og við getum. 
Á hverju ári greinast margir einstaklingar með sjúkdóminn Alzheimer, sumir fá greininguna snemma og aðrir seint, sumir verða mjög veikir, og þeir verða oft öðrum háðir með alla þjónustu. Aðrir fá einkenni seint og einkennin verða kannski aldrei mjög hamlandi. 
Það er mjög mikilvægt að greining sjúkdóma sé rétt svo hægt sé að bregðast við með réttri meðhöndlun. En það er spurning hvort það þurfi að setja á fólk merkimiða með þeim hætti sem gert er í dag. 
Hvernig skyldi það t.d. vera fyrir einstakling að fá að vita að hann er kominn með Alzheimer, og það er ekki bara hann sem fær að vita það heldur fjölskyldan og vinirnir og allir sem þekkja hann? Fólk talar hvert við annað og hvíslar sín á milli: «Hefurðu heyrt það, nú er búið að greina NN með Alzheimer?» Hvað gerist í framhaldinu? Við setjum okkur í ákveðnar stellingar og viðkomandi er strax orðinn breyttur í augum okkar. 
Mikil hræðsla virðist vera meðal almennings við sjúkdóminn, og það er mjög eðlilegt. Viðbrögð ættingja eru því oft sorg og kvíði, enda gera þeir ráð fyrir að þurfa að taka yfir ábyrgðina. Hið hefðbundna fjölskyldumunstur breytist smám saman og börnin taka yfir hlutverk foreldranna og verða þeir sterku í samskiptunum. Þetta gerist stundum mjög hratt eftir að einstaklingur greinist með sjúkdóminn en það er spurning hvort þeir sem eru að hjálpa gangi of rösklega fram í hjálpseminni, hugsanlega án þess að þörf sé á. 
Ég held að sjúklingar sem fá þessa greiningu hljóti að vera mjög hræddir og kvíðnir. Það er ekki skrítið þótt sumir upplifi vonleysi og þunglyndi. Þeir þurfa nú sem aldrei áður á því að halda að hafa einhvern góðan að tala við um hvað bíði þeirra og hvernig þeir geti haldið áfram að lifa lífinu lifandi. Sumir þyrftu jafnvel eins konar áfallahjálp í fyrstu. 
Hvaða andlega stuðning fær einstaklingur sem kominn er með greininguna en er enn með ágætis raunveruleikatengsl, kannski svolítið gleyminn en hefur fulla þörf fyrir að vera virkur og meðtekinn af umhverfinu? 
Það hlýtur að vera mjög erfitt fyrir þann sem er nýgreindur með Alzheimer þegar hann finnur að hann er ekki lengur fyrsta flokks. Hann áttar sig allt í einu á að umhverfið er breytt, fólk bregst öðruvísi við honum og hann upplifir að fólk vantreystir honum. Umhverfið gerir ráð fyrir að hann sé breyttur, greindur með Alzheimer. 
Honum finnst hann vera eins og hann var í gær, áður en hann ver greindur, vissulega svolítið gleyminn og ekki jafn virkur en ekki breyttur einstaklingur. Auðvitað var ástæða fyrir því að hann var hvattur til að fara til læknis en fylgir þetta ekki því að eldast? 
Í samtali við aldraðan einstakling, sem var nýlega greindur með Alzheimer, kom eftirfarandi fram: «Það spyr mig enginn lengur hvað mér finnist og aðrir virðast alltaf vita hvað mér er fyrir bestu.» Honum fannst ekki vera talað við sig heldur um sig. 
Hann sagði: «Jafnvel heimilislæknirinn minn, sem hefur alltaf reynst mér vel, talar ekki lengur við mig. Hann vantreystir mér og talar bara við maka minn núna.» 
Aðgát skal höfð í nærveru sálar eru orð sem alltaf eiga við. Fólk sem fær sjúkdóminn Alzheimer er ennþá fólk með tilfinningar, skoðanir og sjálfstæðan vilja. Sjúkdómurinn versnar smám saman, en það er ekki fyrr en hann er kominn á hátt stig að fólk missir alfarið raunveruleikatengslin. 
Ég vil því benda aðstandendum og öðrum sem umgangast aldraða á eftirfarandi: 
*Það er mikilvægt að við tökum ekki ráðin af fólki ef þess er ekki þörf. 
*Hvetjum fólk frekar áfram í að gera það sem það getur. 
*Gefum okkur ekki hverjar þarfir fólksins eru eða hvernig því líður. 
*Spyrjum frekar og hlustum á svarið sem við fáum. 
*Það er ekki víst að hugmyndir okkar um aðra, þarfir þeirra og langanir séu þær sömu og hugmyndir þeirra. 
*Fyrst við getum ekki lesið hugsanir og viljum ekki geta upp á hvað aðrir vilja eða þurfa, spyrjum þá. Höfundur er félagsráðgjafi.
