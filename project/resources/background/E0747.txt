ÍSLENDINGALIÐIÐ Stoke varð af miklum fjármunum í gær þegar liðið tapaði fyrir Birmingham, 1:0, á heimavelli í 16 liða úrslitum ensku bikarkeppninnar. Finnski framherjinn Mikael Forsell skoraði sigurmarkið á 47. mínútu og tryggði þar með Birmingham sæti í 8 liða úrslitunum í fyrsta sinn í 22 ár. 
Stoke fékk mörg góð marktækifæri í leiknum en tókst að finna leið framhjá Mike Taylor, markverði Birmingham, sem varði eins og berserkur. Hannes Þ. Sigurðsson lék síðustu 20 mínúturnar fyrir Stoke sem hefur gengið illa eftir áramótin en liðið er í 16. sæti í 1. deildinni. 
«Þessi leikur var alveg eins og við reiknuðum með. Við þurftum svo sannarlega að berjast til síðasta manns enda veitti Stoke okkur mjög harða keppni. Þetta var ekki beint fögur knattspyrna sem við sýndum en mínir menn börðust hetjulega og uppskáru sigur sem er ég ánægður með,» sagði Steve Bruce, knattspyrnustjóri Birmingham. 
*Preston, sem hafði spilað 25 leiki í röð án taps, varð loks að játa sig sigrað en liðið beið lægri hlut á heimavelli fyrir Middlesbrough, 2:0. Nígeríumaðurinn Yakubu skoraði bæði mörk «Boro» sem er á góðu skriði þessa dagana.
