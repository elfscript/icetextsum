ÓHÆTT er að segja að stemmningin hafi verið mögnuð á Ingólfstorgi í gær þegar fjöldi fólks lyfti rauðum spjöldum gegn ofbeldi. Fundurinn var fyrst og fremst táknrænn. Tónlist var leikin þegar spjöldin voru hafin á loft og fólk þagði í þrjár mínútur. Sams konar fundur var haldinn á Akureyri nýverið en það er hópurinn Birting - ungt fólk gegn ofbeldi sem stóð að báðum fundunum. Tryggvi Aðalbjörnsson er í Menntaskólanum á Akureyri en að hans sögn hófst mikil umræða þar í kjölfar frétta af ofbeldi tengdu fíkniefnum á Akureyri. «Ég held að það hafi fyllt mælinn hjá öllum í samfélaginu, ekki bara okkur. Þetta gekk mjög vel á Akureyri svo við ákváðum að það þyrfti að gera það sama hér fyrir sunnan og það tókst vel til þótt það hefðu kannski mátt vera fleiri,» segir Tryggvi og bætir við að aðalmarkmiðið sé að sýna samstöðu gegn hvers konar ofbeldi.
Tryggvi segir að Birting samanstandi af ungu fólki úr Menntaskólanum á Akureyri og úr Verkmenntaskólanum á Akureyri. «Við komum alls staðar af á landinu. Við vorum sjö sem byrjuðum í þessu en nú höfum við fengið fullt af fólki til liðs við okkur og fengið frábærar viðtökur.» 
Tryggvi segir að ólíkar stjórnmálahreyfingar og trúflokkar hafi tekið mjög vel í málið og að alls staðar hafi hópurinn fengið góðan stuðning. «Við ætlum að fylgja þessu eftir. Á Akureyri var haldinn borgarafundur þar sem komu fram margar hugmyndir að úrlausnum og vonandi getum við fylgt þessu eftir hér í Reykjavík líka,» segir Tryggvi en honum finnst ólíklegt að hópurinn standi að útifundum á fleiri stöðum á landinu enda prófin að nálgast hjá framhaldsskólanemum.
