Warren Buffett, stærsti hluthafi Coca-Cola fyrirtækisins, mun hætta í stjórn þess eftir sautján ára setu þar. Buffett segist vilja leggja áherslu á eignarhaldsfélag sitt, Berkshire Hathaway, sem hefur tekið yfir níu önnur fyrirtæki á einu ári. Hlutur Berkshire í Coca-Cola er um 8,4% og er um 8 milljarða bandaríkjadala virði. 
Coca-Cola hefur ekki verið arðbær fjárfesting fyrir Buffett síðasta áratug, en gengi bréfa fyrirtækisins er lægra en það var við árslok 1996. Gengið hækkaði nær sleitulaust í tíu ár eftir að Buffet keypti hlut sinn árið 1989, en lækkaði á ný eftir að Coca-Cola missti af lestinni hvað goslausa drykki varðar, en Buffett var einn þeirra sem kom í veg fyrir kaup Coca-Cola á Gatorade-fyrirtækinu.
