FRUMVARP viðskiptaráðherra, Valgerðar Sverrisdóttur, til nýrra samkeppnislaga var samþykkt á Alþingi í gærkvöld, með þrjátíu atkvæðum stjórnarliða gegn 26 atkvæðum stjórnarandstæðinga og Kristins H. Gunnarssonar, þingmanns Framsóknarflokks.
Ráðherra sagði í atkvæðagreiðslu um frumvarpið, fyrr um daginn, að þetta væri eitt merkasta mál þingsins. «Ákvörðunarvald í samkeppnismálum er í raun fært frá fimm manna pólitískt skipuðu ráði, samkeppnisráði, til sjálfstæðrar eftirlitsstofnunar, Samkeppniseftirlitsins. Auk þess eru fjárframlög til málaflokksins aukin verulega.» 
Ráðherra sagði að stjórnarandstaðan hefði því miður lagst lágt í málflutningi sínum í málinu. Hún vísaði því á bug að í frumvarpinu fælist hefndaraðgerð gagnvart Samkeppnisstofnun vegna olíumálsins. «Í umræðunni hefur öllu verið snúið á haus,» sagði hún og bætti við: «Ég segi eins og oft á við: Sá hlær best sem síðast hlær.» 
Áður en þessi orð féllu gagnrýndu stjórnarandstæðingar frumvarpið harðlega. Lúðvík Bergvinsson, þingmaður Samfylkingarinnar, sagði m.a. að ekkert hefði komið fram um að núverandi fyrirkomulag í samkeppnismálum væri ekki að virka. Markmið frumvarpsins væri að veikja samkeppnislögin, ná pólitískum tökum á samkeppnisyfirvöldum og refsa þeim fyrir olíumálið. Að lokum sagði hann að gjörvöll stjórnarandstaðan og allur almenningur myndi fylgjast með hverri hreyfingu ráðherra í þessum málum. 
Ögmundur Jónasson, þingmaður Vinstrihreyfingarinnar-græns framboðs, sagði mikinn ágreining um frumvarpið, bæði innan þings og utan. «Þá hafa komið fram ásakanir um að ríkisstjórnin sé að refsa samkeppnisyfirvöldum fyrir framgöngu þeirra í umdeildum málum á sviði olíusamráðs og annarra mála,» sagði hann. Að síðustu sagði Guðjón A. Kristjánsson, þingmaður Frjálslynda flokksins, m.a. að með frumvarpinu væri verið að auka áhrif ráðherra í samkeppnismálum. 
Pétur H. Blöndal sagði hins vegar í atkvæðagreiðslunni að frumvarpið væri til bóta. 
arna@mbl.is
