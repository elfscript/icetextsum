Andrésar Andar leikarnir á skíðum, hinir 30. í röðinni, fara fram í Hlíðarfjalli dagana 21.-23. apríl en setning leikanna fer fram í Íþróttahöllinni að kvöldi 20. apríl. Keppt verður í alpa- og norrænum greinum og eru þátttakendur á aldrinum 6-14 ára. Þetta í fyrsta skipti sem 14 ára ungmenni taka þátt en þau munu keppa á punktamótum á leikunum. Eins og fram hefur komið voru menn ekkert alltof bjartsýnir á að hægt yrði að halda leikana vegna snjóleysis en heldur hefur ræst úr og því ætlar Andrésar-nefndin að halda sínu striki. Skráning þátttakenda lýkur á fummtudag en Gísli Kristinn Lórenzson formaður nefndarinnar gerir ráð fyrir 600-700 þátttakendum að þessu sinni.
