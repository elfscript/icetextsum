Undafarna mánuði hafa orðið alvarleg slys þar sem breyttir jeppar hafa oltið og nokkur dæmi eru um að farþegahús þessara bíla hafi lagst algerlega saman. Löggjafinn krefst þess að veltigrindur séu settar í breytta jeppa ef veltiþol yfirbyggingar er talið ónægt og eru þar tilgreind dæmi um blæjur og plasttoppa. Að margra mati, og þá helst þeirra sem lengstu reynsluna hafa af ferðum á mikið breyttum jeppum, ætti að vera skylda að allir mikið breyttir jeppar væru með veltigrind/-búr. 
Þyngdaraukning á mikið breyttum bílum 600-800 kg
Ekki er verið að tala um jeppa á 33» eða 35» dekkjum heldur mikið breytta jeppa á að lágmarki 38» dekkjum. Rökin fyrir þessu eru þau að þegar búið að breyta svona jeppa mikið að þá sé eigin þyngd orðin allt önnur og meiri en framleiðandi gerir ráð fyrir þegar veltistyrkur yfirbyggingar er reiknaður út og hannaður. Auk þess eru þessir jeppar notaðir við aðstæður sem hönnuðir reikna kannski ekki með. 
Ef dæmi er tekið af fullbreyttum jeppa á 44» dekkjum, með aukamillikassa, aukaeldsneytistönkum, stigbrettum, brettaköntum, spili, drullutjakki, skóflum, járnköllum, kössum og kirnum undir olíur, varahluti og ýmsu fleira sem nauðsynlegt er á svona tæki, þá er algengt að sjá þyngdaraukningu um 600 til 800 kíló og jafnvel talsvert meira. Það gefur auga leið að ef slíkur fullbreyttur jeppi veltur, að ekki sé talað um fulllestaður, þá mun farþegahús hans leggjast meira saman en reiknað er með af hönnuðum. Eina leiðin til að hindra þetta er að byggja inn í farþegarýmið veltigrind eða veltibúr. 
120-200 þúsund kr. í sérsmíði
Þetta er vel þekkt úr heimi bifreiðaíþrótta og til eru staðlar yfir hvaða efni eigi að nota í slíkar grindur og hvernig þær eigi að vera samsettar. 
Eftir viðræður við tvö jeppabreytingaverkstæði er lauslega áætlaður kostnaður við svona smíð á bilinu 120 til 200 þúsund ef um sérsmíði er að ræða. Auðvitað má ná niður kostnaði með raðsmíði. Þess má geta að flott aukaljós kosta 94 þúsund kr. stykkið (Light Force Hid - Arctic Trucks) þannig að fyrir verð tveggja slíkra má setja vandað veltibúr í jeppann. 
Sá galli er auðvitað á, að svona veltibúr passar illa við nútímaleðurinnréttingar og harðvið ásamt dvd-spilurum, fartölvum og skjám úti um allan bíl. Þegar veltibúr er komið í bíl þá þrengist aðgengi og innanrými skerðist. Jeppamenn hafa hins vegar ekki talið það eftir sér hingað til, að fórna rými fyrir réttu græjurnar. 
Ef litið er til þeirra sem nánast hafa smíðað sína jeppa frá grunni sem tæki til að takast á við erfiðustu aðstæður þá er oftar en ekki vel smíðuð veltigrind þar með, þrátt fyrir að löggjafinn krefjist þess ekki. 
Þeir sem hafa atvinnu af ferðamennsku og rekstri mikið breyttra fjallabíla, vita vel hvaða áhrif alvarleg slys geta haft á eftirspurn eftir þeirra þjónustu. Þeir ættu öðrum fremur að íhuga þessi mál vandlega ásamt auðvitað öllum alvöru jeppaköllum og -konum. 
Eðlilegast væri að breytingaverkstæði byðu uppá veltigrind í breytingapakkanum sem jafnsjálfsagðan valkost og til dæmis ljóskastara. 
Þess má geta að a.m.k. eitt bifreiðaumboð (P. Samúelsson) ákvað að taka alla nýja jeppa, af ákveðinni tegund, með toppbogum, þar sem því fylgdu styrkingar bæði í toppi og hurðarstöfum. Þar á bæ voru menn greinilega búnir að velta þessum málum fyrir sér.
