RÁÐSTEFNA um heimilis- og kynferðisofbeldi gegn börnum og unglingum verður haldin á morgun, 12. apríl kl. 9-16, í Bratta, fyrirlestrarsal í Kennaraháskóla Íslands. Ráðstefnan er einkum ætluð þeim sem starfa með börnum og unglingum en er öllum opin. Aðgangur er ókeypis. 
Á ráðstefnunni verður leitast við að svara mörgum þeim atriðum sem nauðsynlegt er að hafa þekkingu á. T.d. er fjallað um afleiðingar heimilis- og kynferðisofbeldis. Hversu algengt er það? Hvað getum við gert ef grunur vaknar um að barn eða unglingur sé beitt kynferðis- eða heimilisofbeldi? Hvert getum við leitað til að tilkynna slíkt sem og að fá ráð og stuðning um hvað best sé að gera? Hvert er ferlið eftir að tilkynning um beitingu ofbeldis berst? 
Sigríður Halldórsdóttir kynnir niðurstöður úr rannsókn sinni á heimilisofbeldi. Einnig verða flutt erindi frá Samtökum um Kvennaathvarf, Stígamótum, Neyðarmóttöku, Barnahúsi, Blátt Áfram og lögreglunni. 
Skipuleggjandi eru samtökin Styrkur - úr hlekkjum til frelsis og hægt er að nálgast nánari upplýsingar með því að senda tölvupóst á styrkurinn@simnet.is. Upplýsingar um samtökin eru á www.styrkur.net.
