Kirkjudagur aldraðra
UPPSTIGNINGARDAGUR er kirkjudagur aldraðra í kirkjum landsins. Þá er eldri borgurum og fjölskyldum þeirra boðið til guðsþjónustu. Aldraðir taka virkan þátt í guðsþjónustunni með söng og upplestri. Á eftir er boðið upp á veitingar. Í nokkrum kirkjum eru sýningar á verkum sem eldri borgarar hafa unnið í vetrarstarfinu. Útvarpsguðsþjónusta þennan dag verður frá Grensáskirkju.
Ellimálanefnd þjóðkirkjunnar hvetur alla til að koma í kirkju á uppstigningardag. Þar geta þeir kynnt sér það sem er í boði fyrir eldri borgarana og notið dagsins með þeim. 
10 ára vígsluafmæli Vídalínskirkju
UM þessar mundir eru 10 ár liðin frá því að Vídalínskirkja í Garðabæ var vígð af biskupi Íslands, herra Ólafi Skúlasyni. Kirkjan ber nafn Jóns Vídalíns (1666-1720) en hann var prestur í Görðum á Álftanesi áður en hann varð biskup í Skálholti. 
Í tilefni af vígsluafmæli Vídalínskirkju efnir Garðasókn til Vídalínshátíðar sem hefst með hátíðarmessu sunnudaginn 1. maí kl. 11 f.h. Vígslubiskupinn í Skálholti, herra Sigurður Sigurðarson mun prédika og prestar Garðasóknar, Hans Markús Hafsteinsson og Friðrik J. Hjartar munu þjóna ásamt biskupi. 
Tónlist sem flutt verður í messunni verður öll eftir tónskáld sem uppi voru á sama tíma og Jón Vídalín. Flytjendur tónlistar verða Ingibjörg Guðjónsdóttir sópran, víólukvartett, Peter Tompkins óbóleikari, Jóhann Baldvinsson organisti og Kór Vídalínskirkju. Sigurður Sigurðarson, vígslubiskup predikar. 
Fundur með foreldrum fermingarbarna
SUNNUDAGINN 1. maí verður fundur með foreldrum fermingarbarna vorsins 2006. Guðsþjónusta verður kl. 11.00 og í beinu framhaldi af henni verður fundur þar sem foreldrum/aðstandendum fermingarbarna vorsins 2006 verður kynnt fræðsluáætlun vetrarins. Á eftir fundinn verður skráning í fermingarnámskeiðið. 
Námskeið um meðvirkni
ÍSLENSKA Kristskirkjan heldur námskeið um meðvirkni laugardaginn 30. apríl frá kl. 10-12. Fjallað verður um: Hvað er meðvirkni? Var Jesús meðvirkur? Hvernig verður maður meðvirkur? Er hægt að losna undan meðvirkni? Fyrirlesari er Ingunn Björnsdóttir. Námskeiðið er öllum opið og kostar ekkert. 
Lokahátíð barnastarfs Langholtskirkju
LOKAHÁTÍÐ barnastarfs Langholtskirkju verður sunnudaginn 1. maí kl. 11 og af því tilefni verður margt til gamans gert og m.a. boðið upp á grillaðar pylsur í lokin. Við guðsþjónustuna mun einn af kórum Langholtskirkju, Graduale Nobili syngja, en kórinn, sem er skipaður ungum konum á aldrinum 18-26 ára. 
Grafarvogskirkja 1. maí - uppstigningardagur - námskeið
ÖGMUNDUR Jónasson, alþingismaður og formaður BSRB, stígur í stólinn í Grafarvogskirkju, sunnudaginn 1. maí nk. Messan hefst kl. 11. Prestur er sr. Bjarni Þór Bjarnason. Organisti er Hörður Bragason. Kór Grafarvogskirkju syngur. 
Uppstigningardagur er dagur eldri borgara. Guðsþjónusta verður kl. 14.00. Ath. breyttan messutíma. Séra Sigurður Sigurðarson vígslubiskup prédikar. 
Allir prestar safnaðarins þjóna fyrir altari: séra Vigfús Þór Árnason, séra Bjarni Þór Bjarnason, séra Lena Rós Matthíasdóttir og séra Elínborg Gísladóttir. Kór Grafarvogskirkju syngur, organisti er Hörður Bragason. Opnuð verður handavinnusýning eldri borgara. Að lokinni guðsþjónustu verður kaffi og veitingar sem Safnaðarfélagið og sóknarnefndin býður upp á. 
Grafarvogskirkja heldur námskeið fyrir starfsfólk leikskólanna í Grafarvogi í dag kl. 10-13.15. Námskeiðið er í boði Grafarvogskirkju og er því starfsfólki leikskólanna að kostnaðarlausu. Námskeiðið fer fram í Grafarvogskirkju. Ingileif Malmberg, sjúkrahúsprestur flytur fyrirlestur um áfallahjálp í leikskólum og hagnýtar leiðbeiningar til starfsfólks. Þá mun sr. Sigurður Pálsson, sóknarprestur og fyrrverandi námsstjóri í kristnum fræðum, fjalla um leikskólann í fjölmenningarsamfélagi. 
Strandarkirkja, opin um helgar
STRANDARKIRKJA verður opin allar helgar og frídaga í maímánuði. Frá og með 1. júní verður hún opin alla daga vikunnar. Sunnudaginn 1. maí kl. 15.00 mun sóknarpresturinn séra Baldur Kristjánsson fræða um kirkjuna og umhverfi hennar. Í Selvoginum er rekið lítið kaffihús, listasmiðja og pylsuvagn þar sem einnig fást handunnir munir. 
Vorhátíð í Fella- og Hólakirkju
VORHÁTÍÐ barna- og unglingastarfsins kl. 11.00. Prestar sr. Guðmundur Karl Ágústsson og sr. Svavar Stefánsson. Barnakórar kirkjunnar ásamt barnakór Hvassaleitisskóla flytja tónlist. Stjórnendur Lenka Mátéová, Þórdís Þórhallsdóttir og Kolbrún Ásgrímsdóttir. 
Öll börn og unglingar sem tekið hafa þátt í starfi kirkjunnar í vetur eru boðin velkomin ásamt fjölskyldum sínum. 
Kaffisala Kristniboðsfélags kvenna
HIN árlega kaffisala Kristniboðsfélags kvenna verður í Kristniboðssalnum á Háaleitisbraut 58-60 sunnudaginn 1. maí kl. 14-18. Kaffiveitingar. 
Félagið hefur stutt starfið í Eþíópíu og Kenýa dyggilega, ein af fjáröflunarleiðum þess er hin árlega kaffisala. 
Vorferðalag Hafnarfjarðarsóknar
SUNNUDAGINN 1. maí fer Hafnarfjarðarsókn í vorferðalag í Skálholt. Ferðalagið er uppskeruhátíð foreldramorgnanna, barnastarfsins, starfs tíu til tólf ára barna, barna- og unglingakóra kirkjunnar og annarra sem taka þátt í kirkjustarfinu. Lagt af stað frá Hafnarfjarðarkirkju kl. 11.00 og ekið í Skálholt. Kl. 12.00 verður fjölskylduguðþjónusta í Skálholtskirkju þar sem leiðtogar í barna- og æskulýðsstarfi leiða söng. Eftir fjölskylduguðsþjónustuna er boðið til pitsuveislu í Skálholtsskóla. Að því búnu verður farið í leiki á Skálholtstúninu ef veður leyfir. Áætluð heimkoma er kl.15.30. Leiðsögumaður er sr. Þórhallur Heimisson. Börn yngir en 8 ára komi í fylgd með fullorðnum. 
Messa á Þingvöllum
HINN almenni bænadagur er fimmti sunnudagur eftir páska. Hann ber að þessu sinni upp á 1. maí, dag verkalýðsins, sem einnig er sérstakur bænadagur þar sem beðið er fyrir öllu vinnandi fólki og fyrir atvinnulausum. Þessa verður minnst við messu í Þingvallakirkju kl. 14.00. Prestur er sr. Kristján Valur Ingólfsson og organisti Guðmundur Vilhjálmsson. Guðmundur stjórnar einnig lítilli blásarasveit barna sem eru nemendur í Skólalúðrasveit Árbæjar og Breiðholts. Þau leika við upphaf og endi messunnar. Þegar messu er lokið verður gengið í skrúðfylkingu á Lögberg og að Öxarárfossi. Á þessum stöðum leikur lúðrasveitin, og endar á því að leika Öxar við ána við Öxarárfoss, en í ár (27. júní) eru einmitt 120 ár síðan það lag var frumflutt á þeim stað. 
Kirkjudagur Kálfatjarnarkirkju
KIRKJUDAGURINN hefst með guðsþjónustu í kirkjunni kl. 14, en þar mun Ólafur Egilsson sendiherra flytja hugvekju, kór Kálfatjarnarkirkju leiðir söng ásamt Veru Steinsen fiðluleikara undir stjórn Frank Herlufsen organista. Prestur sr. Carlos Ferrer. 
Kirkjukaffi verður í félagsheimilinu Glaðheimum, Vogum, að guðsþjónustu lokinni. 
Dagur aldraðra í Grensáskirkju
UPPSTIGNINGARDAGUR er dagur aldraðra í kirkjunni. Að þessu sinni ber hann upp á næstkomandi fimmtudag, 5. maí. 
Þann dag verður guðsþjónustu í Grensáskirkju í umsjá sóknarprestsins, sr. Ólafs Jóhannssonar. Auk aðildar kirkjukórs og organista að helgihaldinu syngur Furugerðiskórinn undir stjórn Ingunnar Guðmundsdóttur. 
Að guðsþjónustu lokinni verður sameiginlegur málsverður í safnaðarheimili. Þátttaka í honum kostar kr. 1.500. 
Málfundur um líðan stráka og ungra karlmanna
«LÍÐAN drengja og ungra karlmanna» er yfirskrift málþings á vegum KFUM og KFUK í Reykjavík sem haldið verður í húsi félagsins, Holtavegi 28, laugardaginn 30. apríl kl. 11-13. Fyrirlesarar verða Ingólfur V. Gíslason jafnréttisfulltrúi sem mun m.a. fjalla um breytingar á karlmannsímyndum sl. 30 ár og Gunnar J. Gunnarsson, lektor við Kennaraháskóla Íslands, er mun m.a. ræða um drengi og trúariðkun. Auk þess munu Ragnar Snær Karlsson, æskulýðsfulltrúi KFUM og KFUK, og Ársæll Aðalbergsson, framkvæmdastjóri sumarbúðanna í Vatnaskógi, fjalla um líðan stráka eins og hún birtist á vettvangi KFUM og KFUK. Kjartan Jónsson mun segja stuttlega frá nýlegum rannsóknum á líðan stráka. 
Gospelkórinn og hljómsveit í Léttmessu í Árbæjarkirkju
Sunnudagskvöldið 1. maí kl. 20.00 er komið að síðustu Léttmessu starfsársins í Árbæjarkirkju. Gospelkór Árbæjarkirku leiðir sönginn undir stjórn Krisztina Kalló Szklenár. Egill Antonsson spilar á flygil, Sigurjón Alexendersson á gítar og Jón Óskar Jónsson sem slær húðir. Sr. 
Sigrún Óskarsdóttir þjónar fyrir altari og flytur hugvekju en félagar úr Gospelkórnum lesa ritningarlestra og leiða almenna kirkjubæn. Eftir messu verður gospelkórinn svo með í kaffihlaðborð í boði fyrir 500 kr. á manninn, í safnaðarheimilinu. 
Fræðslu- og samræðukvöld í Fríkirkjunni í Reykjavík
MÁNUDAGSKVÖLDIÐ 2. maí kl. 20.00 verður fræðslu- og samræðustund í Safnaðarheimilinu. Verður þetta fjórða og síðasta fræðslukvöldið á þessari vorönn. Umfjöllunarefnið 2. maí verður: «Eru konur skapaðar með minni dómgreind en karlar?» Fjallað verður almennt um stöðu konunnar í kristinni trúarhefð og í ritningunum. 
Sumarhátíð barna- og æskulýðsstarfs
Laugardaginn 30. apríl kl. 13.00 verður sumarhátíð barna- og æskulýðsstarfs Lágafellskirkju. Þangað eru allir velkomnir sem tekið hafa þátt í safnaðarstarfi kirkjunnar þetta starfsár. Sumarhátíð þessi er lokasamvera sunnudagaskóla, kirkjukrakka, TTT-starfsins og æskulýðsfélagsins. Farið verður í leiki og pylsur grillaðar handa öllum þátttakendum. Í lok samverunnar verður stutt söng- og bænastund í safnaðarheimilinu. Sumarhátíðin verður eins og áður segir í og við safnaðarheimili kirkjunnar. Allir velkomnir. 
Safnaðarstarf Lágafellskirkju, Mosfellsbæ. 
Hátíðarmessa í Hallgrímskirkju
SUNNUDAGINN 1. maí verður hátíðarmessa og barnastarf í Hallgrímskirkju kl. 11.00. Flutt verður Messa í fis moll op. 36 eftir Charles Marie Widor. 
Messan var flutt sl. sunnudag í Akureyrarkirkju á listahátíð þar, en verður endurflutt í Hallgrímskirkju með sömu flytjendum, en þeir eru Kór Akureyrarkirkju, Kammerkór Norðurlands og Sönghópurinn Voces Thules. Organistarnir Björn Steinar Sólbergsson og Eyþór Ingi Jónsson leika á bæði orgel kirkjunnar en stjórnandi verður Hörður Áskelsson kantor. Sr. Jón Dalbú Hróbjartsson prédikar og þjónar fyrir altari ásamt sr. Irmu Sjöfn Óskarsdóttur. Magnea Sverrisdóttir hefur umsjón með barnastarfinu. Eftir messu verður boðið upp á kaffisopa. 
Gospelkór Árbæjarkirkju ásamt hljómsveit í Léttmessu.
