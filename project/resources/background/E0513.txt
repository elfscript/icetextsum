LÉTT var yfir þeim Geir H. Haarde fjármálaráðherra og Tom Parlon, varafjármálaráðherra Írlands, sem hér eru saman á fjármálaráðherrafundi Efnahags- og þróunarsamvinnustofnunarinnar OECD í fyrradag. Geir sat fyrir Íslands hönd árlegan ráðherrafund OECD í París, sem lauk í gær. 
«Þessi fundur var undir forsæti Görans Perssons, forsætisráðherra Svíþjóðar og hann er ávallt í nokkuð hefðbundnum farvegi,» sagði Geir. Hann segir að rætt hafi verið um margvísleg málefni á fundinum. m.a. horfur í alþjóðlegum efnahagsmálum, orkumál, horfur varðandi þúsaldarmarkmið þjóðarleiðtoga heims í sambandi við þróunarmál sem og skipulagsmál innan stofnunarinnar sjálfrar. 
Hann segir síðustu umræðurnar í gær hafa verið um Doha-viðræðurnar, sem miða að því að ríki OECD nái samningum sín á milli um að minnka stuðning við landbúnað og auðvelda markaðsaðgang fyrir iðnaðarvörur. En viðræðurnar eru kenndar við borgina Doha í Katar. «Þar voru margir aðalspámenn á því sviði mættir. Forstjóri WTO, Peter Mandelson frá Evrópusambandinu og nýr viðskiptafulltrúi Bandaríkjastjórnar. Þannig að það virðist vera mikill hugur í mönnum að klára þær viðræður,» sagði Geir.
