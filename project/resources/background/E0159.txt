ÁHRIF vaxtalækkana á íbúðalánum eru vanmetin, að því er segir í fréttabréfi Samtaka iðnaðarins. 
Bent er á í fréttabréfinu að þegar kerfisbreyting hafi orðið á útlánum Íbúðalánasjóðs og tekin upp peningalán í stað húsbréfa, hafi Hagstofa Íslands í kjölfarið breytt vöxtum í útreikningi á húsnæðislið vísitölu neysluverðs þannig að vextir íbúðalána lækkuðu úr 5,1% í 4,7%. Sú breyting hafi lækkað vísitöluna um 0,17% á þeim tíma. 
«Síðan hafa vextir þeir sem íbúðakaupendum standa til boða lækkað umtalsvert og eru nú 4,15%. Áhrif þeirra lækkana eru aðeins að hluta komin fram, eða sem nemur 0,12%, þar sem vísitalan byggir á fimm ára meðaltali vaxta,» segir í fréttabréfinu og hnýtt er við að lækkun vaxta úr 5,1% í 4,15% myndi lækka vísitöluna um 0,59% ef breytingin kæmi fram samstundis. Helmingur áhrifa vaxtalækkunarinnar sé því þegar kominn fram í vísitölunni. 
«Áhrif vaxtalækkana á húsnæðislánum á kaupmátt fólks eru að sjálfsögðu mismunandi eftir skuldum þess og tekjum. Sé dæmi tekið af hjónum með 350 þúsund króna ráðstöfunartekjur á mánuði og 10 milljóna króna íbúðaskuld þá hefur lækkun vaxtanna úr 5,1% í 4,15% þau áhrif að mánaðarleg greiðslubyrði lækkar um rúmar 5 þúsund krónur, en það samsvarar 1,5% varanlegri kaupmáttaraukningu.»
