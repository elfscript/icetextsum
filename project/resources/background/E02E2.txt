BANDARÍSKI tískuhönnuðurinn Tom Ford hefur gert samning við snyrtivörustórveldið Estée Lauder um að búa til vörulínu innan fyrirtækisins undir eigin nafni. Strax í haust verður sett á markað lína með nokkrum vörutegundum undir heitinu «Tom Ford fyrir Estée Lauder» og á næsta ári kemur Ford fram með eigin línu sem verður ítarlegri og inniheldur meðal annars ilmvatn. 
Samningur þessi hefur vakið athygli enda er Ford er einn umtalaðasti og áhrifamesti tískuhönnuður heims. Frá því að hann lét af störfum sem yfirhönnuður hjá Gucci og YSL fyrir um ári hafa tískuspekúlantar beðið spenntir eftir því hvort og þá með hvaða hætti hann léti aftur að sér kveða innan tískubransans. Ford er þekktastur fyrir að hafa endurlífgað hið rótgróna tískuhús Gucci og gert það að stórveldi innan tískuheimsins á 10. áratugnum.
