Jódís Arnrún Sigurðardóttir fæddist í Reykjavík 18. maí 1949. Hún lést á gjörgæsludeild Landspítala (Borgarspítala) 23. apríl síðastliðinn. Foreldrar hennar voru hjónin Sigrún Pétursdóttir, f. 26. janúar 1912, d. 17. okt. 2003, og Sigurður Árnason frá Stóra- Hrauni, f. 15. júní 1904, d. 19. okt. 1978. Alsystir Jódísar er Elísabet, f. 1. júlí 1942, og hálfsystir, samfeðra er Hulda, f. 30. sept. 1930.
Fyrri maður Jódísar var Jón Kristinn Cortez, f. 6. febrúar 1947. Sonur þeirra er Axel Örn Cortez kennaranemi, kvæntur Arndísi Einarsdóttur. Þau eiga tvær dætur, Védísi Drótt og Áslaugu Hlökk. 
Seinni maður Jódísar er Eysteinn Óskar Jónasson framhaldsskólakennari, f. 10. júní 1947. Börn þeirra eru Sigurður Jónas, nemi í HÍ, f. 7. maí 1974, sambýlismaður Kristján Hannesson. Arnrún Ósk, nemi í HÍ, f. 8. júlí 1976, sambýlismaður Halldór Snær Bjarnason og eiga þau soninn Eystein Aron. 
Jódís átti öll sín uppvaxtarár heima í Stórholti 32 í Reykjavík. Eftir framhaldsnám starfaði hún um tíma sem skrifstofumaður og síðar læknaritari á Borgarspítalanum þar til hún flutti með seinni manni sínum að Reykjum í Hrútafirði 1973. Frá þeim tíma starfaði hún við kennslu fram til ársins 1980 að þau fluttu í Reykholt í Borgarfirði. Þar starfaði hún við bókhald og heimavistargæslu. Einnig starfaði hún fyrir skiptinemasamtökin AFS í rúman áratug. Sumarið 1985 fluttu þau til Danmerkur í eitt og hálft ár en settust síðan að á Selfossi þar sem Jódís bjó fram í andlátið. Hún starfaði fyrstu árin við sérdeild grunnskólans á Selfossi en síðari árin rak hún mötuneyti kennara við Fjölbrautaskóla Suðurlands ásamt því að vera leiðsögumaður eftir að hún lauk námi á því sviði. 
Jódís Arnrún verður jarðsungin frá Selfosskirkju í dag og hefst athöfnin klukkan 14. 
Elsku mamma. Þar sem við vitum að þú lætur aldrei minningargreinarnar framhjá þér fara og treystum þar af leiðandi því að þú lesir þínar eigin, viljum við skrifa þessi orð til þín og leyfa öðrum að skrifa um þig. Við söknum þín meira en orð fá lýst og það er svo erfitt að geta ekki lengur komið og knúsað þig þegar við viljum eða bara tekið upp tólið og heyrt í þér hljóðið. Þú varst svo yndisleg, skemmtileg og hlý og sama hvort það var Jón eða séra Jón, alltaf komstu eins fram við alla og hleyptir þeim djúpt að hjartarótum þannig að við áttum það jafnvel til að hitta vini okkar við útidyrnar sem höfðu skroppið í kaffi til þín. Svona heillaðir þú alla í kringum þig, enda örugglega fáir sem eiga jafn stóran og breiðan vinahóp og þú. 
Einhvern veginn kemur matur alltaf upp í hugann þegar við hugsum til þín. Tilraunaeldhúsið, selaveislurnar og himnaríkisgrjónagrauturinn ættu að slá í gegn þarna efra. Já, það er sko engum blöðum um það að fletta hversu mikill snillingur þú ert í matargerðinni og ef halda átti stórveislur datt engum í hug að panta einhver veisluborð: «Nei, hún Jódís gerir það miklu betur.» Og ef Jesús er enn að metta fólkið á fiski og brauði vitum við að þú verður ekki lengi að taka við eldamennskunni og skipta matseðlinum út fyrir eitthvað fjölbreyttara og meira framandi. 
Við vorum svo stolt af þér þegar þú kláraðir leiðsögumannanámið því við vissum að það ætti sko vel við þig. Það var líka stríðnisglott á þér þegar þú sagðir okkur að loksins fengirðu borgað fyrir að tala. Auðvitað náðir þú að heilla alla þar eins og annars staðar og komst heim eftir hverja ferðina með úttroðna dagbókina af heimilisföngum ferðalanganna og eiga örugglega fáir leiðsögumenn jafn mörg heimboð úti um allan heim. 
Þegar þú greindist með krabbameinið vorum við harmi slegin og vorum svo reið yfir óréttlætinu, en þú varst svo hugrökk og jákvæð að það smitaði út frá sér. Töffarinn þú fórst bara að leiðsögumannast í fyrrasumar og þegar það fannst svo enginn krabbi lengur trúðum við á kraftaverkið. En það blossaði upp aftur og þú barðist svo vel og varst alltaf svo jákvæð en það sigraði þig að lokum. 
Elsku besta mamma. Þeir hljóta að hafa ætlað þér stórt og veigamikið hlutverk þarna hinum megin fyrst þú varst svona fljótt tekin frá okkur og ef hlutirnir eru eitthvað svipaðir þar og hér vitum við að þú ert með fullt hús af gestum sem þarf að sinna, svo við ætlum ekkert að hafa þetta lengra. 
Sendum kossa og knús til allra og hlökkum til að sjá þig aftur. 
Við elskum þig af öllu hjarta. 
Þín, 
Sigurður Jónas, Arnrún Ó. og Axel Örn.
Það var eitthvað sérstakt með Jódísi og eldhús. Í eldhúsinu gerast öll aðalstörf heimilisins, mikilvægar ákvarðanir eru teknar og síðla kvölds er það staðurinn þar sem mjög áhugaverðar umræður eiga sér stað. Og það var í eldhúsinu (ekki endilega alltaf hennar eigin) sem maður fann Jódísi, í essinu sínu þar sem hún matreiddi hreindýr og rjúpu, bauð upp á kaffi, heimabakað, góðar sögur, hlátur og gleði. Hún var alltaf að færa okkur útlenda tengdafólkinu, þessum fáu heppnu, eitthvað sérstakt, villibráð, dýr sem hún lokkaði úr flæðarmálinu eða móanum. Jódís var í nánu sambandi við landið, fjöll, ár, jarðfræðina, umhverfið og söguna og gat haldið fyrirlestra áreynslulaust um eitt þessara efna eða öll. Spyrjið einhvern sem hefur verið með henni í rútuferð um óbyggðir. Ástríða hennar var smitandi og gestrisnin rómuð af öllum. Hún var einstaklega óeigingjörn í afstöðu sinni til allra sem hún kynntist, þar með talið bros til ókunnra, hugrekki í hjarta sínu sem mun verða mjög saknað. 
Jódís tók alveg sérstaklega vel á móti okkur enskumælandi tengdasonunum inn í fjölskylduna. Hún elskaði að tala ensku við okkur, tungumál sem hún hafði frábær tök á. Umræðuefnið var breitt: heimspeki, dulspeki, bókmenntir, saga og óendanlenga margt fleira. Jódís drakk í sig alla þekkingu. Við munum sakna þessara einstöku stunda með Jódísi í eldhúsum um allan heim. 
Andy Visser og Adrian Brown.
Lítil stúlka dansar tindilfætt umhverfis styttuna af Jóni Sigurðssyni á Austurvelli. Hún er þriggja ára, í nýjum sumarkjól og sólin skín á ljósan hárþyrilinn. Lífsgleði og einlægni litlu stúlkunnar draga að sér athygli viðstaddra. Hún kyssir litskrúðug sumarblómin, spjallar við vegfarendur og gamall maður sem situr á bekk strýkur tár af hvarmi þegar hún faðmar hann að sér. 
Litla stúlkan er orðin fimm ára og þarf að dvelja á sjúkrahúsi í nokkra daga. Er svolítið til vandræða af því hún tollir aldrei í rúminu sínu. Það var svo miklu notalegra að kúra upp í hjá gamalli konu sem kunni sögur og spjallaði. 
Unglingsárin tóku við. Bítlatónlist, stuttpils og litla systir hreifst með í hópi jafnaldra og vina. Alltaf glöð, jákvæð og trúði á réttlætið í heiminum. 
Minningarnar um Jódísi, litlu systur mína, streyma að, fullar af þeim lífsþrótti, einlægni og trúnaðartrausti sem einkenndi hana alla tíð. 
Þar kom, að hún eignaðist börn og buru. Góðan mann og þrjú efnileg börn. Varð fullorðin. En hún varðveitti barnið í hjarta sínu: Skildi ekki ranglæti og vonsku heimsins. Trúði bara á hið góða. Hún var svo lánsöm að eignast góðan lífsförunaut. Þau leiddust saman gegnum lífið, vinmörg, vinsæl, gestrisin og ávallt til staðar fyrir þá sem þörfnuðust uppörvunar og hlýju. 
Elsku systir mín, með stóra hjartað. Svona man ég þig um alla framtíð. 
Vertu sæl og Guði falin. 
Elísabet systir.
Elsku Jódís. Við Siggi sitjum saman og erum að rifja upp samverustundirnar með þér. Okkur finnst það eiginlega óhugsandi að þú verðir ekki heima í Spóarimanum þegar við komum næst í heimsókn. Nærvera þín, óendanleg væntumþykja og hjartahlýja faðmar okkur á þessari stund, sem er í senn svo sorgleg og gefandi. Þú ert gjöfin sem við fengum og mikið erum við lánsöm að hafa fengið að kynnast þér, gullið mitt. Sorgin minnir á hverfulleikann og um leið á það að njóta líðandi stundar og meta sérhvert augnablik lífsins. Ég veit að þú ert ekki farin neitt langt því ég finn svo sterkt fyrir nærveru þinni. Þótt þú sért móðursystir mín, litla systir mömmu minnar, hefurðu alltaf verið stóra systir mín. Þú varst unglingur þegar ég fæddist og fékkst fljótt það hlutverk að passa mig. Þú tókst mig með til vina þinna og þannig urðu vinir þínir vinir mínir, eins og Stína Ólafs (uppi á lofti) á æskuheimili okkar í Stórholti 32, svo og Helga Þorvarðardóttir sem einnig var tíður gestur þar. Svona ertu og varst alltaf. Þú gafst allt sem þú áttir. Mikið leit ég upp til þín, stóra frænka. Eins og þú passaðir mig fékk ég að vera með og passa börnin þín. Ég man þegar ég fékk fyrst að halda á Axel Erni nýfæddum þegar þið Diddi bjugguð í Skaftahlíðinni. Seinna þegar þið Eysteinn voruð gift og bjugguð í Reykjaskóla í Hrútafirði fæddist Siggi Jónas og svo Arnrún Ósk tveimur árum síðar. Tengslin urðu þannig innan fjölskyldu okkar að allir áttu hlutdeild í lífi hver annars. Ég er ekki að tala um skyldurækni eða fjölskyldurækni heldur um ástina sjálfa, sem á svo eðlilegan hátt leiðir af sér órjúfanleg tilfinningatengsl sem aldrei fyrnast, jafnvel þótt kastist í kekki og sársaukafullar aðstæður syndi upp á yfirborðið öðru hvoru. Fyrirgefningin er þinn sterkasti kostur og hún er gjöf sem ekki öllum er gefin. Mér þykir mest vænt um þig vegna þess. Núna á þessu augnabliki finn ég hvernig ástin og dauðinn, ástin og lífið haldast þétt í hendur. Ég þakka þér fyrir að minna mig á hjartslátt lífsins, flóð og fjöru, vor og haust, storm og logn. Þakka þér fyrir að minna mig á það sem aldrei fer, því ástin deyr ekki þótt dauðinn komi til að sækja ástvini. Mér verður hugsað til þeirrar stundar þegar þú í október 2003 fékkst þær fréttir að þú værir með ólæknandi sjúkdóm. Þú ert þeim eiginleikum gædd að geta tekið á móti þægilegum og óþægilegum gjöfum, þess vegna tókst þú á móti með æðruleysi. Þú sagðir það ekki vera þitt hlutverk að taka fram fyrir hendurnar á almættinu og sagðist mundu fara þegar þinn tími væri kominn. Jafnframt því sagðist þú ekki ætla að fara neitt langt og lofaðir því með prakkarasvip og glampanum í fallegu augunum þínum að þú ætlaðir í jarðarförinni þinni að sitja uppi á kistunni, dingla fótunum og glettast við okkur öll. Ég ætla rétt að vona að þú gerir það. 
Elsku hjartað mitt, ég þakka þér fyrir tímann sem við áttum saman fyrir rúmum tveimur vikum. Þegar við kvöddumst vissum við báðar að við myndum ekki hittast aftur í þessu lífi. Geymi þig Guð og góðar vættir þar sem þú ert núna. 
Elsku Eysteinn, Axel Örn, Siggi Jónas, Arnrún Ósk, barnabörnin öll og mamma mín, megi lífið og ástin gefa ykkur styrk í sorginni. 
Sigrún.
Styð ég mig að steini, 
stirðnar tunga, 
blaktir önd í brjósti. 
Hnigið er heimsljós, 
himinstjörnur tindra.- 
Eina þreyi eg þig. 
(J. H.) 
Farðu í friði, elsku frænka mín. 
Eysteinn, Axel, Siggi, Arnrún og elsku mamma, ég veit að hún verður alltaf með ykkur. Umvefur ykkur og okkur öll í kærleika sínum þangað til við hittum hana aftur. Mikið hlakka ég til. 
Guðlaug Elísabet.
Lítill drengur, á að giska fimm ára gamall, skríður upp í fangið á frænku sinni heima hjá afa og ömmu í Stórholtinu og hún strýkur honum um hár og vanga uns hann hverfur inn í draumalandið. Þetta eru mínar fyrstu minningar um hana Jódísi og sú minning mun fylgja mér alla tíð. Sami drengur situr álútur við dánarbeð frænku sinnar, heldur í hönd hennar og strýkur henni um vangann þar til hún sofnar. 
Í dag hefur dregið fyrir sólu og hún Jódís mín, hetjan með stóra hjartað sitt, lætur undan í baráttunni við erfiðan sjúkdóm. En það birtir aftur, það birtir vegna þess að í hugum allra sem hana þekktu er Jódís ekki farin, hún er hérna hjá okkur. Hjartahlýja og væntumþykja hennar vakir yfir okkur svo sterk. 
Elsku Eysteinn minn, Axel Örn, Siggi Jónas, Arnrún Ósk og barnabörn, falleg minning um góða eiginkonu, móður og ömmu mun styrkja ykkur í sorginni. 
Ottó Valur.
Nú legg ég augun aftur, 
ó, Guð, þinn náðarkraftur 
mín veri vörn í nótt. 
Æ, virst mig að þér taka, 
mér yfir láttu vaka 
þinn engil, svo ég sofi rótt. 
(Þýð. S. Egilsson.) 
Ólafur Snorri, Sigrún Aagot 
og Elísabet Eva. 
Það er oft erfitt á miðjum vetri, þegar stormar næða og kuldinn sverfur inn að beini, að muna eftir sólríkum sumardögum með blómstrandi beðum og ilmi trjánna. Nú þegar sumarið er að sýna sinn fyrsta lit, er sem lyfti af okkur byrði vetrarins. Allt í einu virðist það svo augljóst að eftir storm og snjó, stytti upp með logni og betri tíð. Jódís var svo sannarlega búin að þreyja þorrann sinn, æðrulaus og með mikilli reisn og er gott að vita að nú taki sumarið loksins við hjá henni. Við sem eftir sitjum með söknuðinn huggum okkur við það að tíminn græðir sárin og að undir þunga sorgarinnar lifir vonin um að hennar bíði betra líf annars staðar. 
Jódís kom inn í fjölskyldu okkar fyrir rúmum þrjátíu árum þegar Eysteinn bróðir okkar stoltur sem hani og ástfanginn upp fyrir haus kynnti hana sem unnustu sína. Við urðum dolfallnar systurnar fjórar yfir þessari glæsilegu ungu konu í þykkbotna leðurstígvélum með 20 cm háum hælum, kjól sem rétt náði niður að lærum, allt tískufatnaði frá London þar sem hún hafði verið við tungumálnám. 
Skarpgreind kona, yndisfögur, gestrisin og greiðagóð. Eysteinn náði sér í mannbætandi betri helming. 
Þær eru óteljandi samverustundirnar sem koma upp í hugann, veislurnar sem Jódís galdraði fram af einstakri lagni og var hún óþreytandi í eldhúsinu, jafnt heima sem og að heiman. Alltaf hrókur alls fagnaðar, sagði einatt sögur þar sem ættir manna og hesta voru raktar þar til allir voru orðnir ruglaðir nema hún. Svo góð var hún heim að sækja að það var sjaldgæft að koma þangað og vera einn um hituna, það eru sennilega vandfundin heimili á landinu þar sem fleiri gestir fara um. 
Jódís kom svo víða við að það yrði allt of langt mál að telja það upp. En alls staðar eignaðist hún góða vini og ræktaði þá vel, hvort sem það voru gamlir skiptinemar sem höfðu gist hjá þeim hjónum í lengri eða skemmri tíma, vinir sem hún hafði eignast þegar hún bjó erlendis eða á ferðalögum hérlendis sem leiðsögumaður. Öllum tók hún vel og var ætíð einlæg og hún sjálf. Þegar hún fékk úrskurð um að hún væri komin með krabbamein tók hún því með ótrúlegum krafti og notaði hverja stund til að njóta lífsins og gefa vinum og fjölskyldu af styrk sínum. 
Við systurnar sitjum eftir með minninguna um einstaka mágkonu og vitum að af henni má margt læra. Við sendum bróður okkar og börnum þeirra innilegar samúðarkveðjur, og einnig systur Jódísar, Betu, sem var einnig besta vinkona hennar og nágranni. 
Rósa, Aðalheiður, Erla og Sigrún.
Jódís Sigurðardóttir vinkona mín er látin. Okkar kynni hófust fyrir um 20 árum þegar ég og systir hennar, verðandi konan mín, heimsóttum þau hjónin í Reykholt. Milli mín og þeirra heiðurshjóna upphófst góður vinskapur, eins og er með alla þá sem kynnst hafa þeim. Ekki er hægt annað en minnast á höfðinglegar móttökur á þeirra góða heimili, enginn fór frá þeim svangur. Að bjóða til stórveislu var ekkert mál hjá Jódísi. Hjálpsemi og heiðarleiki var aðalsmerki hennar. Alltaf boðin og búin. 
Við ferðuðumst líka oft saman, bæði utanlands og innan. 
Hún var frábær fararstjóri. Ég kynntist því þegar við fórum saman með fjölskyldum okkar í Þórsmörk. Ég var búinn að flækjast þetta margoft á rútum, en í þetta sinn fórum við saman á nokkrum jeppum. Hún sýndi okkur inn í nýjan heim. Hún sagði okkur frá jarðfræði, náttúrufræði og kunni ótal sögur frá fornri tíð sem hún deildi með okkur þar sem við stoppuðum. Ég var ekkert hissa á að hún væri vinsæl hjá túristunum sínum. Um jól fylltist alltaf forstofan hjá henni af jólakveðjum frá ánægðum farþegum hennar. 
Góð landkynning. 
Og þegar þetta fólk kom aftur til Íslands birtist það oftar en ekki á tröppunum hjá henni. 
Þarna var heiðarleikinn að verki. 
Jódís var skarpminnug og gat leikið sér með ættfræði fram og til baka. Þar kom enginn að tómum kofunum. 
Far þú í friði,
friður Guðs þig blessi, 
hafðu þökk fyrir allt og allt. 
(V. Briem.) 
Kæri Eysteinn og fjölskylda. Guð veri með ykkur. 
Gunnþór Gíslason.
Nóvemberkvöld árið 2003. Við frænkurnar erum rammvilltar í nýju hverfi, þar sem engin götuljós vísa okkur leið. Regnið lemur bílrúðurnar og bíllinn kippist til í verstu hviðunum. Þú hlærð og spyrð út í hvaða vitleysu við séum nú búnar að koma okkur. Við erum á leið á bænastund, til fundar við Guð sem við ætlum að ákalla og biðja um hjálp. Þú hafðir nýverið greinst með krabbamein í brisi. 53 ára yndisleg manneskja, hjartans frænka mín og vinkona. Þér var ekki gefin nein von, en við frænkurnar vorum staðráðnar í að Drottinn myndi heyra bænarhróp okkar. Ákall um að taka þig ekki frá yndislegum og ástríkum eiginmanni, börnunum og barnabörnunum. 
Við vorum bænheyrðar að miklu leyti. Þú fékkst eitt og hálft ár til viðbótar. Tíma sem þú gast notað til að undirbúa þig og okkur öll sem elskum þig fyrir ferðina til hins eilífa lífs. 
Miðvikudagskvöld voru «kvöldin okkar». Þú, komin í bæinn til að fara í lyfjameðferð að morgni. Ég, heppna frænkan, sem fékk að hafa þig hjá mér, elsku frænka mín. Guði sé lof fyrir hversu oft ég gat sagt þér hve dýrmætar þessar stundir voru mér. Við fórum á bænastundir - halelúja samkomurnar eins og þú kallaðir þær stundum - eins oft og þú treystir þér til á þessum 18 mánuðum. Þar hittum við yndislegt fólk og eftir hverja bænasamkomu fengum við sterkari von og meiri bjartsýni. Þótt við elskuðum báðar að syngja fannst okkur við ekki hafa neitt í þann fallega kór sem þarna söng, en þegar kom að «sálminum okkar» hófum við upp raust okkar og sungum hástöfum eins og við værum þaulvanar söngkonur: «Drottinn er minn hirðir, mig mun ekkert bresta». 
Á næturnar sváfum við lítið. Við sátum saman í stofunni við kertaljós, grétum og hlógum. Við rifjuðum upp æskuárin og þú fræddir mig um ættina okkar aftur í aldir. Við gátum talað um allt og fyrir hvor annarri geymdum við engin leyndarmál. Sorgir og sigrar, vonir og væntingar - óvissan og óttinn, en ekki síst samtal um dauðann. Við vorum sannfærðar um að okkar biði eilíft líf og þegar við kæmum þangað, væri tekið á móti okkur af ættingjum og ástvinum sem farið höfðu á undan okkur. Við gátum meira að segja hlegið að því hvað það yrði mikið að gera hjá mömmu þinni og pabba og systkinunum öllum frá Stóra-Hrauni þegar þú kæmir til þeirra. 
Kertaljósin blöktu í myrkrinu og gáfu mér þá mynd af þér sem skýrust er í huga mér nú: Þú, í ljósa sloppnum sem varð þinn á heimili mínu. Þú, sífellt grennri, hárið farið en glampinn í augunum á sínum stað. Í herberginu var litla «bjútíboxið» þitt með öllu því sem gerði þig svo «gala fína». Miðvikudagskvöldin og -næturnar urðu fleiri og fleiri og samtölum fjölgaði að sama skapi, enda seint sagt um okkur að við værum lítið fyrir að tala... 
Svo kom kraftaverkið. Æxlið hvarf og þú varðst sífellt styrkari. Sú Jódís sem hafði alltaf verið stoð og styrkur allra var komin aftur. Falleg og lífleg Jódís með fallegt, nýtt hár. Bauð í mat, hélt veislur. Útbjó dýrindis rétti fyrir aðra á hátíðisstundum þeirra. Eins og sú Jódís, sem alltaf hafði tekið á móti erlendum vinum mínum aftur og aftur og töfrað fram íslenskt veisluborð eins og hendi væri veifað: Selur úr Skógarnesi, svartfuglsegg, hákarl. Hvaðan komu allar þessar veitingar? Enginn, enginn komst í hálfkvisti við þig í gestgjafahlutverkinu, elskan mín. Enda lýstu vinir mínir Gullna hringnum svona: «Gullfoss, Geysir, Jódís frænka» og þar varst þú skærasta gullið. Engan þekki ég sem var jafn frændrækin og þú og ræktaðir vináttu á jafn sterkan og einlægan hátt og þú. 
Þú fæddist á björtum vordegi. Þú kvaddir á einu af fallegustu vorkvöldum sem ég hef upplifað. Sjálf varst þú eins og íslenskt vorkvöld: björt, yndisleg og einstök. Þegar ég kvaddi þig að kvöldi sumardagsins fyrsta vissi ég að við værum að kveðjast í síðasta sinn. Ég náði að kyssa þig, elskan mín, náði að segja þér hvað ég elskaði þig mikið og hvað ég bæði Guð að gefa þér æðruleysi og styrk á þeirri stundu sem í vændum var. Ég var bænheyrð og yfir þér látinni hvíldi fegurð og friður. 
Elsku besti Eysteinn minn. Þín sorg er djúp. Minningarnar munu hjálpa þér eins og sú vissa að þú gerðir allt sem í þínu valdi stóð til að auðvelda elsku Jódísi lífið í veikindum hennar. Þú varst henni góður eiginmaður á langri samleið. 
Elsku Axel, Siggi Jónas, Arnrún og barnabörn. Ég get ekki sett mig í þau spor að sjá á eftir yndislegri mömmu og ömmu á besta aldri og það eina sem ég get gert er að biðja fyrir ykkur öllum. Þið eruð ljóslifandi dæmi um allt það góða sem mamma ykkar og pabbi færðu í þennan heim. Gædd öllum þeim bestu eiginleikum sem prýða góðar manneskjur. Og elsku Beta frænka. Guð gefi þér styrk að halda áfram lífinu án litlu systur þinnar sem þú elskaðir svo heitt og var þér svo náin. Þessar bænir og óskir eru líka fluttar hér frá mömmu og Lízellu, sem syrgja Jódísi sárt. 
Hjartans Jódís. Við eigum eftir að hittast aftur, um það vorum við sannfærðar. Þangað til kveð ég þig með orðunum sem þú sagðir alltaf við mig þessar dýrmætu nætur sem ég fékk að hafa þig hjá mér: «Góða nótt, hjartað mitt.» 
Þín frænka, 
Anna Kristine Magnúsdóttir.
Jódís bjó að þannig persónuleika að maður tók eftir henni, þar fór glaðleg og glæsileg kona. Hún fylgdist alltaf mjög vel með öllu sem fram fór í þjóðfélaginu og var gaman að ræða þau mál við hana. Ég kynntist Jódísi þegar hún giftist Eysteini frænda mínum, en við erum systrasynir og var mikill samgangur á milli heimila mæðra okkar, sem leiddi til ævarandi vináttu barna þeirra. 
Undanfarin misseri höfum við mátt fylgjast með hetjulegri baráttu Jódísar við þann sjúkdóm sem á endanum hafði betur. Hún barðist allan tímann hetjulega og jafnframt af aðdáunarverðri reisn. Ég hitti Jódísi síðast á ættarmóti í náttúruperlu rafiðnaðarmanna við Apavatn síðastliðið sumar. Mikil veðurblíða var þessa helgi og kvöldfegurðin greip mann föstum tökum og umvafði. Það var gaman að sjá hvernig Jódís nýtti hvert augnablik og naut útgeislunar náttúrunnar til fullnustu og svelgdi í sig orkuna sem stafaði frá fallegum gróðrinum. Hún lét sannarlega ekki sitt eftir liggja í fjörugum umræðum og kröftugri þátttöku í söngnum. 
Með Jódísi er gengin eftirtektarverður mannvinur. Hún var fjölskyldu sinni mikill vinur og félagi og fylgdist jafnframt vel með sínum hóp og naut þar greinilega mikilla vinsælda en ekki síður virðingar. Ég vil fyrir hönd minnar fjölskyldu þakka Jódísi góða samfylgd og við sendum Eysteini og fjölskyldu hugheilar samúðarkveðjur. 
Guðmundur Gunnarsson.
Þegar við lítum yfir þá þrjá áratugi sem liðnir eru frá fyrstu fundum okkar hjónanna og Jódísar er okkur efst í huga ræktarsemi hennar við vini og samferðafólk. 
Það var snemma hausts og við að hefja störf og eignast okkar fyrsta heimili í Reykjaskóla í Hrútafirði. Nemendurnir ekki enn komnir til sinna starfa og síðdegis fyrsta daginn, sem í minningunni er bjartur og hlýr, hittum við mann nokkuð við aldur á stéttinni fyrir framan skólahúsið. Við heilsumst og eftir að hann hafði kynnt sig tekur hann til við að rekja úr okkur garnirnar um ættir og uppruna sem við reyndum að svara eins skilmerkilega og okkur var unnt. Þarna var kominn Sigurður Árnason faðir Jódísar. Síðar um kvöldið þegar við hittum þau Jódísi og Eystein hafði Sigurður gert þeim grein fyrir því sem skipti máli að vita um okkar hagi og ættfært okkur nákvæmar en við sjálf kunnum skil á. 
Þótt ekki hafi það spillt fyrir að við vorum ættuð af Snæfellsnesinu og Árnessýslunni, af «vondu» og «góðu» fólki, þá hefur það ekki ráðið úrslitum um hve vel okkur var tekið af þeim strax á fyrsta degi. 
Samvistirnar á Reykjaskóla urðu ekki langar, aðeins eitt ár, en þar hnýttust þau vináttubönd sem aldrei hafa rofnað. Við áttum alltaf vísar höfðinglegar móttökur hvort sem við heimsóttum þau í Laugargerði, Reykholt eða á Selfoss. Og það var fyrst og fremst Jódísi að þakka sem sjálf, ásamt Eysteini, var óþreytandi að leggja land undir fót og rækta með þeim hætti vinskapinn. Aldrei minnumst við þess að hún hafi gert boð á undan sér, enda ætlaðist hún ekki til þess af öðrum. Þau bara birtust, höfðu kannski þurft að skjótast í Skógarnes til þess að athuga með hross eða ná sér í sel eða aðrar bráðnauðsynlegar afurðir eftir árstíðinni. Fyrst komið var vestur á annað borð þá var rétt að kíkja í Hólminn og eiga kannski kvöldstund þar í góðra vina hópi og þar höfðu þau úr nokkrum að velja. 
Sérlega minnisstæð er ein heimsókn þeirra á Danska daga fyrir nokkrum árum sem lýsir Jódísi vel. Unnur var upptekin í vinnu fram á kvöld, unga fólkið á heimilinu hafði fengið til sín fjölda gesta og heimilisfaðirinn stóð frammi fyrir ábyrgð sem hann átti erfitt með að axla: að undirbúa matarveislu fyrir fjölda manns. Þá birtust Jódís og Eysteinn inni á eldhúsgólfi og eftir að skipst hafði verið á kveðjum og skálað í gammeldansk tók Jódís við stjórninni. Hér var hún á heimavelli, hafði í kringum sig herskara af ungu, glaðværu fólki og næg veisluföng. Úr eldhúsinu stjórnaði hún og setti öllum fyrir verkefni þannig að þegar húsmóðirin kom heim úr vinnu hófst einhver flottasta veisla sem haldin hefur verið á Tangagötunni í seinni tíð. Og sjaldan hafa verið kvaddir hamingjusamari gestir en unga fólkið sem þessa kvöldstund kynntist Jódísi þar sem hún naut sín best: við matargerð með hóp af lífsglöðu fólki. 
Jódís var björt yfirlitum, glaðvær, fjörug og hlý manneskja. Hún átti létt um mál og hafði gaman af því að tala við fólk, gat verið ákveðin og staðið fast á sínu ef því var að skipta. Eitt af því sem einkenndi hana var hvað hún lagði sig alla fram við það sem hún tók sér fyrir hendur, hvort sem það voru störf á vinnumarkaði eða áhugamál og félagsstörf. Viðfangsefnin áttu hug hennar allan og sama má segja um samband hennar við það fólk sem hún kynntist á lífsleiðinni, henni fannst eðlilegt að rækta þau tengsl og það gerði hún á eðlilegan og áreynslulausan hátt. 
Þótt vinir og samferðafólk Jódísar hafi notið góðs af ræktarsemi hennar þá var þó fjölskyldan alltaf í fyrirrúmi hjá henni. Hún var frændrækin og stolt af sínu fólki og uppruna. 
Orðið Snæfellingur hafði sérstakan hljóm í hennar munni og í því fólgin merking sem var víðtækari en það eitt að vera ættaður af Snæfellsnesi. 
Jódís tókst á við sjúkdóm þann sem að lokum lagði hana að velli með sama æðruleysi og bjartsýni og einkenndi hana alla tíð. Við sem eftir lifum geymum með okkur minninguna um glaðværð hennar og hlátur, munum bjartar vornætur í góðra vina hópi þegar veröldin var enn ung og brosti við okkur. Slíkar minningar hjálpa okkur að brosa áfram þrátt fyrir ótímabæran dauða góðrar vinkonu. 
Um leið og við sendum Eysteini, Axel, Sigga Jónasi, Arnrúnu og fjölskyldum þeirra okkar innilegustu samúðarkveðjur óskum við þess að góðar minningar um eiginkonu og móður styrki þau og huggi í sorg þeirra. 
Eyþór Benediktsson,
Unnur Valdimarsdóttir. 
Fjörkálfurinn Jódís er samofin öllum mínum bernskuminningum. Ígildi systur. Hún leyfði mér að eiga Betu stóru systur pínulítið með sér og hún mátti líta á bræður mína fjóra ögn sem sína eigin. Foreldrar okkar áttu svo helling í okkur öllum. 
Jódís var hetja frá því ég man hana fyrst og fram á síðasta dag. Hún kjassaði stóra hundinn hennar Hildegard sem stundum kom í heimsókn þegar við vorum litlar. Hjálpaði mér, dauðskelkaðri að klappa honum. Hún þorði að atast í og mæta strákunum, stríðnispúkum götunnar. 
Á unglingsárum fléttuðust vinahópar okkar saman. Áttum meyjaskemmur í kjallaranum, hlið við hlið. Partí eða vinkvennafundur hjá annarri og hin þar. Bítlar og Stones á fónum. Báðar orðnar mömmur og farnar að búa fyrir tvítugt. Fljótlega komnar með reynslu einstæðu móðurinnar. Stendur þó stutt. Gott að bera saman bækur. 
Búum hér og hvar á landsbyggðinni eða í útlöndum. Gefum skýrslur af börnum og síðar barnabörnum, gleðiefnum, áhyggjum og vonum. Frásagnir Jódísar alltaf litríkar. Hefur húmor fyrir karakterum og aðstæðum. Svo minnug að ég hringi þegar ég þarf að rifja upp frá æsku- og unglingsárum og fletti upp í vinkonu minni. Fordómalaus með afbrigðum, hrein og bein. Tilgerðarlaus manneskja. Athafnasamur dugnaðarforkur. 
Jódís var kát og hlý með stóran faðm. Þótt af henni væri dregið hló hún og gantaðist þegar við ornuðum okkur við minningar Stórholtsáranna. Barátta hennar við sjúkdóminn bar hetjunni vitni. Hún leyfði sér að halda í vonina og styrktist af trú sinni en var þó alltaf raunsæ. Þegar verulega var farið að syrta í álinn og undirrituð beygði af við sjúkrabeðinn, brosti Jódís, strauk vanga vinkonu sinnar og sagði: «En þú veist að ég er viss um að fara í ljósið.» 
Jódís skilur líka eftir sig skæra birtu í minningum okkar sem áttum hana að vini og kveðjum hana með þökk í hjarta. Við systkinin og okkar fjölskyldur vottum Eysteini, börnunum, Betu, Huldu og öðrum ástvinum Jódísar dýpstu samúð. 
Kristín Á. Ólafsdóttir.
Hún Jódís okkar var óvenju mikilhæf kona sem gaf mikið af sér. Hennar er því nú sárt saknað hvort sem er af ástvinum eða samstarfsfólki. Jódís kom til starfa í Fjölbrautaskóla Suðurlands haustið 1995 og tók þá við rekstri nemendamötuneytis skólans en tveimur árum síðar tók hún við starfi matráðskonu í starfsmannamötuneytinu. Hún var sannkallaður listamaður í eldhúsi, hennar matarlist örvaði okkar matarlyst oftar en ekki. 
En Jódís var meira en samstarfsmaður, hún var fjölskylduvinur og ferðafélagi. Nú verða útilegurnar ekki samar, ekki saumaklúbburinn, jólasíldin né heldur hvers konar veisluundirbúningur. Hún var nefnilega þeirrar gerðar að návist hennar og nærvera auðgaði líf samferðafólksins. Þannig minnumst við hennar, með kærum þökkum fyrir samvistirnar. 
Við sendum Eysteini og fjölskyldunni okkar innilegustu samúðarkveðjur og biðjum þeim styrks og blessunar. 
Ætíð veri blessuð minning Jódísar Arnrúnar Sigurðardóttur. 
Sigurður Sigursveinsson 
skólameistari og fjölskylda. 
Í dymbilvikunni heimsóttum við hjónin Jódísi í hinsta sinn. Hún lá þá á Landspítalanum við Hringbraut. 
Við vorum kvíðin fyrir heimsókninni en frá henni fórum við endurnærð á sál og líkama. Æðruleysið, vonin og trúin sem hún sýndi var okkur sannkölluð kennslustund. Við fundum fyrir kærleikanum sem er hið máttuga afl, sem birtist í hugskoti mannsins. Það er tilfinning, sem lýsir sér í því að gefa hið besta í sjálfum sér og glæða hið besta hjá öðrum. 
Kynni okkar hófust 1973 er Jódís og Eysteinn maður hennar hófu búskap í Reykjaskóla í Hrútafirði. Þar áttum við saman gleðileg ár er leiddu til vinskapar. Árið 1977 fluttu þau hjónin síðan að Laugargerðisskóla á Snæfellsnesi þar sem þeim hafði boðist starf við skólann. 
Jódís Arnrún Sigurðardóttir átti rætur á sunnanverðu Snæfellsnesi, en þar hafði afi hennar, sr. Árni Þórarinsson prófastur, þjónað Miklaholtsprestakalli. Í minningargrein um sr. Árna sagði Þórbergur Þórðarson að fallinn væri síðasti fulltrúi fornrar frásagnarsnilli. 
Jódís erfði frásagnarsnilld og minni afa síns. Það var unun að hlusta á Jódísi segja sögur úr Stórholtinu í Reykjavík og næsta nágrenni æsku- og unglingsáranna. Þá voru sögurnar af atburðum, mönnum og málleysingjum úr Kolbeinstaða-, Eyja- og Miklaholtshreppi óborganlegar, en í þessum hreppum dvaldi hún mörg sumur og ætla má að næstum hvert ár hafi hún heimsótt Skógarnes. Enda fór það svo að við hjónin sáum sögur hennar margar ljóslifandi, menn og umhverfi, er við settumst að til búsetu til átján ára í Laugargerðisskóla. 
Í lífsbók minninganna um Jódísi kemur glaðværðin, móðurástin, matgæðingurinn, atorkan frásagnarsnilldin, trú von og kærleikur, skýrast fram. 
Með þessum fátæklegu orðum viljum við þakka góða og trygga vináttu. Góðan Guð biðjum við að blessa minningu Jódísar Arnrúnar Sigurðardóttur. 
Kæri Eysteinn, börn og aðrir ástvinir, megi trú von og kærleikur leiða ykkur í sorginni. 
Guðný og Höskuldur Goði.
Margar yndislegar minningar koma upp í hugann á þessari stundu um þau skipti sem við komum austur fyrir fjall og fengum kaffi hjá Jódísi og Eysteini. Það var alltaf notalegt að koma, tekið vel á móti okkur og sest niður og spjallað um heima og geima. Jódísi skorti aldrei skoðanir á hinum ýmsu málefnum, var einlæg, hjartahlý og hreint frábær sögumanneskja. Við erum þakklát fyrir að hafa fengið að kynnast henni og verður hennar sárt saknað. 
Elsku Eysteinn, Axel, Siggi, Arnrún og fjölskyldur, ykkur vottum við okkar dýpstu samúð. Megi ykkur veitast allur styrkur og kærleikur heimsins til að takast á við þessa miklu sorg. 
Svanfríður og Einar.
Með söknuði og trega kveðjum við góða vinkonu, Jódísi Arnrúnu Sigurðardóttur. Þökk sé Almættinu fyrir liðnar gleðiríkar samverustundir. Glaðværð, trygglyndi og ættrækni einkenndu náttúrubarnið Jódísi öðru fremur. Það er margs að minnast og margt ber að þakka. 
Innilegar samúðarkveðjur sendum við Eysteini, börnum og fjölskyldum þeirra. Góður Guð styrki ykkur á erfiðum stundum. 
Minningin lifir. 
Halldór Páll og Valgerður.
Í dag kveðjum við Jódísi samstarfskonu okkar, en hún var okkur einkar kær enda einstaklega lífsglöð og hjartahlý kona. Bóngóð var hún einnig og erum við ófáir starfsmenn skólans sem höfum notið aðstoðar hennar og ráðgjafar þegar stórar veislur hafa verið haldnar. Eitt stærsta áhugamál Jódísar var matargerð og fengu starfsmenn FSU að njóta hæfileika hennar og eldmóðs á meðan hún starfaði sem matráðskona fyrir starfsmenn skólans. Fyrir Jódísi var maturinn ekki bara næring, hann var ástríða, og fór hún ekki auðveldustu leiðina við matargerð handa starfsfólkinu. Þó Jódís væri borgarbarn var hún eins og útsjónarsöm sveitakona við aðdrætti fyrir mötuneytið. Hún var út um allt að afla hráefnis sem hún síðan vann úr í eldhúsinu heima hjá sér. En hún lét sér ekki nægja að reiða fram gómsætan mat í mötuneyti starfsmannanna, heldur gekk hún einnig eftir því að menn borðuðu hann ef henni þótti þeir ekki næra sig sem skyldi. 
Jódís hafði óskaplega gaman af því að tala um mat, afla hráefnis og elda. Það fréttist til að mynda eitt sinn að hún geymdi sel í baðkerinu hjá sér, en hann fór síðan í pörtum ofan í frystikistuna hennar og gott ef einhverjir bitar lentu ekki á diskunum hjá okkur. Það var dæmigert fyrir kynni okkar af Jódísi að síðasta heimsókn hennar í FSU var einmitt í þeim tilgangi að halda okkur veislu í tilefni af afmæli mágkonu hennar. Þótt kraftarnir væru farnir að þverra hafði Jódís lagt hönd á plóg við glæsilegar veitingar sem á borðum voru handa okkur. 
Við höfum átt fjölmargar gleðistundir með Jódísi við ýmis tækifæri þar sem starfsmenn skólans hafa komið saman. Hún hafði gaman af því að tala og elskaði lífið og allt sem það veitti henni. En eftir hetjulega baráttu við illvígan sjúkdóm var hún sátt við lífið og undir það búin að kveðja það. 
Við vottum Eysteini, Axel, Sigurði Jónasi, Arnrúnu og öðrum vandamönnum okkar dýpstu samúð við fráfall Jódísar. Hennar verður sárt saknað af starfsmönnum skólans. 
F.h. Starfsmannafélags FSU, 
Elísabet Valtýsdóttir.
