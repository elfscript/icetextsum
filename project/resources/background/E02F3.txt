ÞINGMENN stjórnarandstöðunnar óskuðu eftir upplýsingum um það, við upphaf þingfundar á Alþingi í gær, hvernig starfinu yrði háttað síðustu starfsdaga þingsins. Samkvæmt starfsáætlun þingsins er stefnt að þingfrestun 11. maí. Það þýðir að níu starfsdagar eru eftir af þessu vorþingi, ef eldhúsdagurinn er talinn með. 
Fram kom í máli Halldórs Blöndal, forseta þingsins, á þingfundi í gær, að hann myndi hitta formenn þingflokka eftir helgi til að ræða framhald þingstarfa. 
Guðjón A. Kristjánsson, formaður Frjálslynda flokksins, var málshefjandi umræðunnar í gær. Hann benti m.a. á að enn væru að berast inn á þingið ný mál frá ríkisstjórninni, þrátt fyrir að tilskilinn frestur væri liðinn. Nú síðast frumvarp landbúnaðarráðherra um Lánasjóð landbúnaðarins. 
Ögmundur Jónasson, þingmaður Vinstri grænna, minnti á að nokkur viðamikil stjórnarmál væru enn til meðferðar á Alþingi. Meðal annars frumvarp til samkeppnislaga og frumvarp um Ríkisútvarpið sf. Hann óskaði eftir upplýsingum um það hvernig ríkisstjórnin hygðist forgangsraða þeim málum. 
Halldór Ásgrímsson forsætisráðherra upplýsti að ríkisstjórnin myndi ekki leggja fram fleiri mál á þessu vorþingi, sem hún myndi leggja áherslu á að ljúka fyrir þinglok. Hann sagði ennfremur rétt að fjölmörg mál væru enn til meðferðar á þingi. Það myndi skýrast betur á næstu dögum, hvernig hægt yrði að afgreiða þau. «Mörg þeirra hafa komið of seint fram en ég vænti þess að við munum eiga gott samstarf um það, eins og endranær, á Alþingi.»
