Liðlega helmingur aðspurðra Selfossbúa segist hlynntur hugmyndum um skipulag svokallaðs Miðjusvæðis á Selfossi. Þá er rúmur helmingur hlynntur því að flugvöllurinn á Selfossi verði áfram þar sem hann er. Þetta kemur meðal annars fram í skoðanakönnun sem BM-ráðgjöf ehf. gerði fyrir Miðjuna ehf.
Tillögur um skipulag Miðjunnar í miðbæ Selfoss voru nýlega kynntar. Þær gera ráð fyrir nýju miðbæjarsvæði með veitingastöðum, samkomusvæði, íþróttavöllum, leiksvæðum, göngugötu og torgi, að því er fram kemur í fréttatilkynningu frá Miðjunni ehf. Í tengslum við miðbæjarsvæðið er gert ráð fyrir að Sveitarfélagið Árborg komi upp fjölskyldugarði. Skiptar skoðanir hafa verið um þessar hugmyndir og fyrir viku var stofnað miðbæjarfélag sem berst gegn framkvæmd þessara tillagna. 
Skoðanakönnunin var gerð í vikunni. Þúsund Selfyssingar voru í úrtaki og var svarhlutfall 71%. Fram kemur í niðurstöðum að mikill meirihluti aðspurðra hefur kynnt sér fyrirliggjandi skipulagshugmyndir, eða þrír fjórðu svarenda. Þá fannst rúmlega helmingi þátttakenda hugmyndirnar hafa verið vel kynntar. 
Þegar spurt var um afstöðu til skipulagshugmyndanna sjálfra sögðust 54% þátttakenda vera þeim sammála en 46% sögðust mótfallnir. Þeir sem hlynntir voru hugmyndinni voru spurðir hvort þeir teldu að húsið ætti að vera 12, 14 eða 16 hæðir og nefndi meirihlutinn lægsta húsið, 12 hæðir.
