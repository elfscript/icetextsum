HULDA Björg Víðisdóttir mezzósópran heldur burtfararprófstónleika frá Söngskólanum í Reykjavík, í Fella- og Hólakirkju, ásamt Kolbrúnu Sæmundsdóttur píanóleikara og Hannesi Guðrúnarsyni gítarleikara, á miðvikudaginn kl. 20. Á efnisskránni eru m.a. verk eftir Klöru Schumann, Elgar, Purcell og Menotti.
Hulda Björg Víðisdóttir er fædd og uppalin á Egilsstöðum og stundaði söngnám við Tónlistarskóla Austurhéraðs frá árinu 1996 undir leiðsögn Keiths Reed. 
Haustið 1999 hóf hún nám við Söngskólann í Reykjavík, og hefur þar verið nemandi Dóru Reyndal söngkennara og Kolbrúnar Sæmundsdóttur píanóleikara. Sl. vor tók hún bæði burtfararpróf í einsöng og söngkennslu (ABRSMdip) sem hún fylgir nú eftir með tónleikum, sem eru síðasti hluti einsöngsprófsins. Jafnframt námi sínu við Söngskólann hefur Hulda tekið þátt í ýmsum námskeiðum, m.a. hjá Paul Farrington og Mark Wildman og hefur einnig sótt námskeið hjá Lorrain Nubar við Académie Internationale d'Été de Nice í Frakklandi. 
Vorið 1999 söng Hulda hlutverk fyrstu dömu í uppfærslu Óperustudios Austurlands á Töfraflautunni eftir Mozart. Hún hefur sungið með Nemendaóperu Söngskólans og einnig komið fram sem einsöngvari við ýmis önnur tækifæri. Nú í vor stefnir hún að því að ljúka söngkennaraprófi (LRSM) frá Söngskólanum í Reykjavík. 
Aðgangur að tónleikunum er ókeypis og öllum heimill.
