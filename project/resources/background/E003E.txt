VARLA er hægt að segja að Keflvíkingar hafi náð að spila einn af sínum betri leikjum í gærkvöldi þegar þeir fengu Snæfell í heimsókn til að spila fyrsta úrslitaleik liðanna í úrvalsdeildinni. Þeir komust samt upp með það, mest fyrir að halda þó sæmilegri siglingu og góðan leik Magnúsar Gunnarssonar, því Snæfellingar voru lítið betri og þegar þeir náðu ekki að fylgja eftir góðri skothrinu í byrjun þökkuðu heimamenn pent fyrir og unnu 90:75. Næsti leikur verður í Stykkishólmi á mánudaginn og víst að þá verður boðið uppá hörkuleik.
Keflvíkingar virtust sprækir og einbeittir í byrjun en það gilti ekki um svæðisvörnina því átakalítið röðuðu Hólmarar niður þriggja stiga skotum, sem skilaði 14:7 forystu. Keflvíkingar prófuðu pressuvörnina sína um tíma en það gekk heldur ekkert og gestirnir fengu næði til að skjóta. Svo virtist sem þeir ætluðu að ná yfirhöndinni með baráttugleði, eins og sást best þegar Hlynur Bæringsson henti sér á eftir boltanum og hirti af Keflvíkingum en af því varð ekki. Keflvíkingar fóru að koma boltanum undir körfu Snæfellinga þar sem stóru mennirnir í Keflavíkurliðinu sáu um að koma honum ofan í körfuna. Í öðrum leikhluta tóku Hólmarar aftur við sér, ekki síst Ingvaldur Magni Hafsteinsson sem byrjaði á að svífa glæsilega yfir vörn Keflvíkinga og troða boltanum með tilþrifum í körfuna og síðan með þriggja stiga körfu af löngu færi. Það skilaði 37:35 forystu en Snæfellingar fylgdu því ekki eftir svo að Keflvíkingum tókst með seiglunni að síga framúr á ný. Framtaksleysi Snæfellinga kom ekki bara í veg fyrir fleiri þriggja stiga skot heldur voru þeir seinir í vörnina og fengu mörg stig í bakið.
Í þriðja leikhluta var meiri spenna í mönnum og varkárnin í fyrirrúmi enda skora liðin 14 og 15 stig í honum svo að sjö stig skildu liðin að þegar kom fram í fjórða leikhluta, staðan 68:61 fyrir Keflavík. Í lok þriðja leikhluta fékk Snæfellingurinn Michael Ames sína fjórðu villu og var tekinn af leikvelli. Það reyndist misráðið því sóknarleikur Snæfells varð hvorki fugl né fiskur og það var ekki fyrr en í stöðunni 80:65 um miðjan fjórða leikhluta að hann var sendur inn á á ný. Reyndar skoraði Magnús síðustu þrjú stig Keflvíkinga með góðri þriggja stiga körfu, sem virtist slá á mesta baráttuþrek gestanna. Eftirleikurinn var auðveldur því lykilleikmenn Snæfells voru flestir með fjórar villur á bakinu og byrjaðir að tínast útaf. 
Framlag Magnúsar vó þungt í gærkvöldi, hann tók að vísu 14 þriggja stiga skot og hitti úr 5 en var drjúgur í heildina og gekk vel að safna villum á gestina. Þessi 5 þriggja stiga skot hans voru þau einu Keflvíkinga, aðrir reyndu alls tíu slík skot en ekkert þeirra fór ofan í - öðruvísi mér áður brá. Nick Bradford var einnig góður, nýtti færin sín inni í teig, tók 11 fráköst og gaf 7 stoðsendingar. Anthony Glover skilaði einnig sínu með 20 stigum, 12 fráköstum og 4 skot varin en var oft mistækur. Jón Nordal Hafsteinsson var hinsvegar ekki með góða tölfræði á blaði en barátta hans hefur góð áhrif á liðið, eins og Sverris Sverrissonar. 
Snæfellingum voru hinsvegar mislagðar hendur inni í teig þar sem þeir hittu úr 17 af 45 skotum en úr 9 af 33 þriggja stiga. Hlynur Bæringsson tók 23 fráköst og átti ágætan leik eins og Ingvaldur Magni. Sigurður Þorvaldsson byrjaði vel með góðum skotum en síðan fór minna fyrir honum. Ames var góður en naut of stutt við. Minna kom frá Calvin Clemmons því þrátt fyrir að hann hafi tekið 11 fráköst og skorað úr fjórum af 7 skotum inni í teig þarf að koma meira frá honum. Snæfellingar geta helst nagað sig í handarbökin fyrir að leyfa Keflvíkingum að ná undirtökunum og spila á veikleika sína með því að fá of margar villur á lykilleikmenn liðsins. Þeir fóru að hika við skotin, hverju sem um er að kenna og þannig dró úr mesta bitinu í sókninni. Það verður samt að virða þeim til vorkunnar að dómarar leiksins voru ekki alltaf með á nótunum, ekki bara að þeir væru alltof flautuglaðir í hörkuleik tveggja góðra liða, heldur virtust þeir sjá minna af brotum heimamanna en þeim mun betur er kom að gestunum. Þó er ekki hægt að skrifa tapið á þá. 
«Þeir réðu ekkert við okkur»
Þetta var harður leikur en samt fór hann aldrei í neina vitleysu á milli manna eins og vill oft verða í svona úrslitarimmum. Næst er það leikurinn á Stykkishólmi og það verður hörkuleikur og við ætlum okkur sigur þar,» sagði Magnús sem átti góðan leik, gerði 27 stig og stal boltanum fimm sinnum frá Snæfellingum.
Hættum að láta boltann ganga á milli manna
«Okkur gekk vel að leysa svæðisvörn þeirra í fyrri hálfleik, vorum þá að gera auðvelda hluti og láta boltann ganga hratt á milli okkar og leita uppi opin skotfæri,» sagði Hlynur Bæringsson, leikmaður Snæfells. 
«Í seinni hálfleik fórum við að spila á allt annan hátt, hættum að láta boltann ganga hratt á milli okkar, fórum að taka erfiðari skot. Þar af leiðandi hittum við ekki eins vel og í fyrri hálfleik. Keflvíkingar spiluðu svæðisvörn og pressuvörn á okkur allan leikinn og við töpuðum boltanum tuttugu og sex sinnum á móti þeim, það er alltof mikið. Við verðum nú að gleyma þessum leik sem fyrst því að næsta viðureign er á okkar heimavelli á mánudag og á honum höfum við verið mjög sterkir í allan vetur. Til að halda þessari rimmu í gangi verðum við að vinna næsta leik, en það verður barningur alveg eins og í kvöld,» sagði Hlynur Bæringsson, sem gerði 10 stig í leiknum og tók auk þess 23 fráköst.
