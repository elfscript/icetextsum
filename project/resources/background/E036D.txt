Að tala íslensku á sunnudögum
Icelandair, Icelandair-Hotels og FL-group eru meðal fyrirtækja er standa að Íslensku kvikmyndahátíðinni, sem nefnist reyndar Iceland International Film Festival.
Á hátíðinni eru sýndar ágætar kvikmyndir og veitti vissulega ekki af að hressa upp á úrvalið í bíóunum. Meirihluti myndanna er frá enskumælandi þjóðum og titlar þeirra eru látnir halda sér í auglýsingum. 99% kvikmyndagesta eru hvort sem Íslendingar og skilja eflaust allir ensku. 
Nokkrar myndanna eru frá öðrum þjóðum og þá er auðvitað sjálfsagt að þýða heitin á þeim kvikmyndum - á ensku. 
Maria Llena Eres de Gracia - þýðir Maria Full of Grace. 
Der Untergang - Downfall. 
Min Misunderlige Frisör - My Jealous Barber. 
Á Iceland International Film Festival eru líka íslenskar myndir. 
Af hverju fær t.d. myndin Englar alheimsins ekki sinn enska titil? 
Nota Íslendingar íslensku aðeins á sunnudögum? 
Guðjón Sveinbjörnsson. 
Í hvernig landi búum við?
Í öllum fréttum í dag, 20. apríl, er búið að vera að segja frá því að 17 ára piltur hafi verið færður inn í bíl og fluttur upp á Vaðlaheiði og þar hafi tveir menn skotið á hann úr loftbyssu 10-15 skotum. 
Búið er að handtaka mennina, þeir yfirheyrðir og annar búinn að játa verknaðinn á sig og hinn að mestu leyti líka. Hvað skeður svo? Lögreglan, já lögreglan, sleppir þessum mönnum aftur út í samfélagið og á hverju getum við hin átt von, jú jú, hver er næstur, er það ekki? 
Hvers lags ríki búum við í? Hér geta menn gert nánast það sem þeim sýnist og komist upp með það, hálfdrepið fólk ef þeim sýnist svo, bara játa, og ganga svo glottandi út af lögreglustöðinni og beint inn í samfélagið aftur eins og ekkert sé. Í þessu tilfelli eru mörg landslög þverbrotin, ólöglegur vopnaburður, misþyrmingar, skerðing á persónufrelsi og svo mætti lengi telja. 
Nú er kominn tími til að Björn bretti upp ermarnar og fari að láta sína menn vinna vinnuna sína, eftir þeim lögum sem eiga að gilda í þessu landi. 
Eru ekki einkunnarorð ríkisins «Með lögum skal land byggja»? 
María Gunnarsdóttir.
