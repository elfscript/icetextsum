DREIFA þurfti fjölda aukastóla á hádegistónleikunum í Hafnarborg á miðvikudag sakir bullandi aðsóknar þrátt fyrir norðangarrann. Elín Ósk Óskarsdóttir hafði forfallazt á síðustu stundu, og hljóp Ólafur Kjartan Sigurðarson því í skarðið. Í stað boðaðra óperuaría eftir Mozart, Verdi og Puccini komu aríur eftir efstgreinda höfunda, og kynnti Ólafur sjálfur megininntak söngtextanna.
Á boðstólum voru fimm söngvar um ástina frá ólíkum sjónarhornum. Piacer d'amor eftir Martini, kontrapunktkennara Mozarts í Bologna, er kunnari undir franska heitinu Plaisir d'amour, enda flutti Ólafur hann á frönsku; hægt og innilega í samræmi við angurværa eftirsjá. O del mio dolce ardor eftir Gluck var einnig tregafull aría, tónsviðsfrek að auki og sungin af sterkri tilfinningu. Sama gilti um Donizetti-aríurnar þrjár úr Don Pasquale, þótt ástarharmur viki fyrir réttlátri (að maður segi ekki þórðarglaðri) reiði í Lu trademiento og blíðskaparyndi í La conocchia á annars furðubreiðum tjáningarskala. Hin kunni ástarvals sama höfundar, Amore marinaro, var gáskafullur og kraftmikill, sem og raunar undangengnu atriðin, og hefði að ósekju mátt hafa flygillokið á hálfopnu í stað lægsta ops, því söngþróttur Ólafs dugði stærstu óperuhúsum og vel það. 
Ólafur sýndi frábær leikræn tilþrif með söngnum, ekki sízt þegar efnið snerti einhverja kómíska hlið, þó að staka hátónn virtist ofurlítið þvingaður. Enda var oft óþarflega mikið gefið í, líkt og til að fylla jafnvonlausan söngsal og Gamla bíó, í stað þess að nýta sér mun hagstæðari hljómburð Hafnarborgar til fulls og ágóða fyrir fíngerðustu blæbrigðin. Á móti var söngstílsvörumerki Ólafs - að «forslá» fyrsta atkvæði stakra áherzluorða, og hnykkja á endasamhljóðum í hendingalok (dulítið eins og fyrir ofstuðning) - hófstilltara en stundum áður. Fór vel á því, enda sterkt krydd og hætt við að trufli í stórum skömmtum. 
Antonia Hevesi fylgdi söngvaranum eins og skuggi með nánast lýtalausum en safaríkum píanóundirleik. Undirtektir voru með bezta móti og framkölluðu enn aðra aríu úr óperu Donizettis um gamla nirfilinn sem aukalag við bráðskemmtilega hádegistónleika. 
Ríkarður Ö. Pálsson
