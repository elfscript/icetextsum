Frómt frá sagt þarf maður að flytja á eyðieyju til þess að koma sér undan holskeflu raunveruleikasjónvarpsins. Í sömu andrá áttar maður sig á því, að nýtt lögheimili fjarri mannabyggðum, til dæmis á eyðieyju, er ein og jafnframt ein elsta leiðin til þess að taka þátt í raunveruleikasjónvarpsþáttaröð. Ef það hentar ekki má alltaf leggja á sig tímafrekar og sársaukafullar fegrunaraðgerðir, langdregna (og skeikula) makaleit, eða syngja sér til óbóta, hlaupa í kringum hnöttinn, hrapa í gin hátískuheimsins, endurbæta ásýnd og heimili, draga hjólhýsi landshluta á milli (lítið klæddur), stinga undan náunganum, «glamúrvæða» bílhræið og sækja um vinnu. Talning á realitytvlinks.com leiðir t.d. í ljós, að í Bandaríkjunum einum hafa rúmlega 290 raunveruleikaþáttaraðir verið framleiddar á undanförnum árum. Í peningalegu tilliti eru raunveruleikaþættir draumur framleiðandans og þar með á góðri leið með að snúast upp í martröð sjónvarpsáhorfandans. Raunveruleikaþáttum hefur verið fundið það til foráttu að laða fram hið lægsta í fari áhorfandans og sjálfsagt ekki gott afspurnar, að maður hafi lítið betra að gera í lífinu annað en að horfa á raunverulegt fólk leika sjálft sig í tilbúnu umhverfi við ímyndaðar aðstæður. Hugmyndafræði raunveruleikasjónvarps er vissulega vafasöm og menningargildið takmarkað, en stundum bregðast krosstré sem önnur tré. Og þá er komið að hinni raunverulegu ástæðu þessara skrifa (og afhjúpun sneiðmyndar af ímynduðum eða raunverulegum raunveruleika), höfundur dagsins hefur gersamlega ánetjast 5. þáttaröðinni af Bachelor . Ástæðan er einföld, eða piparsveinninn sjálfur; ruðningsboltahetjan Jesse James Palmer, í allri sinni hræðilega myndarlegu dýrð. Vandræðalegt, vissulega, en sýnir og sannar að einfaldar meginástæður mega sín lítils, þegar neðri orkustöðvar mannslíkamans ná yfirhöndinni. Sem líklega skýrir gott gengi raunveruleikasjónvarps þegar upp er staðið. Hí á mig! 
Helga Kristín Einarsdóttir
