GUÐBJÖRG Guðmannsdóttir, sem býr í Reykjavík en spilar með ÍBV, kom til Eyja í leikinn í gærkvöld á síðustu stundu til leiks ásamt Önu Perez og eyddi mestum hluta af fyrri hálfleik í að hita upp. Hún kom svo sterk til leiks í þeim síðari og skoraði fjögur mörk og var mjög góð í framliggjandi vörn ÍBV. «Við vorum seinar í gang, við vorum ekkert að vanmeta þær en það tók tíma að komast inn í þetta. Um leið og vörnin fór að smella, þá fór þetta að koma,» sagði Guðbjörg í samtali við Morgunblaðið eftir sigurinn á Víkingi í úrslitakeppninni í handknattleik í gærkvöld.
«Víkingar eru með mjög gott lið, gömlu félagarnir mínir og það þýðir ekkert að vanmeta þær,» segir Guðbjörg og bætir við að ÍBV liðið sé harðákveðið í að vinna rimmuna við Víking í tveimur leikjum. «Við verðum að fara með því hugarfari að klára þetta og fá þannig lengri tíma til að undirbúa okkur fyrir næsta verkefni. Við höfum verið að glíma við meiðsli hjá nokkrum leikmönnum en það hrjáir öll lið og við erum heppnar að hafa svona eldri leikmenn eins og Ingibjörgu Jónsdóttur og Vigdísi Sigurðardóttur sem eru tilbúnar að hoppa inn í þetta með okkur þegar þess gerist þörf,» sagði Guðbjörg Guðmannsdóttir, leikmaður ÍBV.
