Í MORGUNBLAÐINU hinn 10. febrúar gerir Fríkirkjupresturinn í Reykjavík enn eina atlöguna að Heilagri ritningu, kristinni trú og kristnum á Íslandi. Ég skil ekki af hverju Fríkirkjupresturinn fær sér ekki annað starf ef kristin trú er honum þvílíkt afturhaldsafl. Hjörtur segir: «Því miður hefur það æði oft verið undir yfirskini og í nafni kristinnar trúar og fornra hefða kirkjustofnunarinnar sem staðið hefur verið gegn helstu nauðsynlegustu framfarabreytingum samfélagsins.» Ég vil snúa þessu við og segja að flestar uppgötvanir sem hafa skipt sköpum fyrir framfarir samfélagsins hafa komið frá kristnum mönnum. T.d. skoski læknirinn James Young Simpson sem gerði þá uppgötvun að hægt væri að svæfa fólk með klóroformi. Hvar fékk hann hugmyndina? Í fyrstu Mósebók 2.21, þar sem segir: «Þá lét Drottinn Guð fastan svefn falla á manninn» Samuel Morse, höfundur «morse lykilsins» sagðist oft hafa beðið Guð um hjálp við erfiðar uppgötvanir. Er hann var síðar heiðraður í Bandaríkjunum og Evrópu, þá sagði hann: «Ekki ég, ó Drottinn, heldur gef ég þínu nafni dýrðina."1824 uppgötvaði kristinn einstaklingur að nafni Louis Braille kerfi af upphleyptum deplum, sem í dag kallast blindraletur. Christhopher Sholes hafði áhyggjur af prestinum sínum sem var önnum kafinn alla vikuna að heimækja bágstadda, jarða o.fl. Hann fann upp ritvélina til að létta presti sínum störfin.
Eflaust má finna fleiri dæmi um sköpunargleði kristinna manna. Hins vegar virðist vinur minn Hjörtur hættur að sjá það jákvæða við kristindóminn og virðist hafa sagt skilið við það sem við köllum kristna sannfæringu, þ.e. að Kristur hafi dáið til að leysa menn frá syndum þeirra. Eftir lestur áðurnefndrar greinar efast ég um að presturinn skilji ennþá hugtakið synd. Eins og málið snýr við mörgum kristnum í þessu landi virðist Fríkirkjan í Reykjavík opin fyrir öllu, nema fagnaðarerindi Jesú Krist. 
Hjörtur byrjar á að gagnrýna þá sem hann kallar bókstafstrúar og lætur í það skína að ekki sé mark á þeim takandi vegna þess hve fáir þeir séu. Hins vegar er sá hópur sem hann kallar svo, vel yfir 500 milljónir í heiminum meðan lúterskir eru um 60 milljónir. 
Ef sjóndeildarhringur prestsins næði út fyrir landsteinana, sæi hann hve einangraður hann er, því flestir lúterskir eru líka bókstafstrúar. 
En hvað er þá bókstafstrú? Jú, hún byggist á því að við notum ennþá Biblíuna, sem Hjörtur Magni virðist hafa lagt til hliðar, til að hliðra til fyrir útvíkkun bóka sinna. 
En ég spyr, ætlar presturinn þá að setja sig á móti meiri útvíkkun og andlegum þroska,eins og hann kallar það. Það eru örugglega byrjaðar að gerjast einhvers staðar í mannshuganum hugmyndir að annars konar hjónaböndum. Ef útvíkka á skilning okkar á skikkan skaparans og aðlaga manngildisstefnu prestsins hvar verða mörkin og hver setur þau? 
Grundvöllur hjónabandsins
Hvorki Marteinn Lúter né kaþólska kirkjan er höfundur hjónabandsins. Hjónabandið á sér lengri sögu en það. Hjónabandið á sér upphaf við sköpun mannsins, þegar Drottinn Guð gerði konu af rifi manns, og leiddi hana til mannsins. Síðan lesum við: Þess vegna yfirgefur maður föður sinn og móður sína og býr við eiginkonu sína, svo þau verði eitt hold. Ekki var tilgangur hjónabandsins heldur æxlunarhlutverk. Konan var sköpuð til að vera félagi mannsins og lífsfylling eftir að Guð hafði leitt alla sköpun sína fyrir augu mannsins og hann ekki fundið félaga við hæfi. 
Það að maðurinn fjölgar sér er afleiðing af kærleikssambandi karls og konu. Hjónabandið er einnig mynd af Kristi og kirkju hans, þar sem Kristur er brúðguminn og kirkjan brúðurin. Malakí spámaður segir: Af því að Drottinn var vottur að sáttmálsgjörðinni milli þín og konu æsku þinnar. 
Hjónaband í kristnum skilningi hefur alla tíð verið milli karls og konu. Sjálf sköpunin kennir okkur það. Ef ekki hefði Guð allt eins geta skapað tvo karlmenn. 
En ég spyr: Trúir Fríkirkjupresturinn á sköpunarsögu Biblíunnar? Að lokum kæri Hjörtur, grein þín ber yfirskriftina «Réttindamál samkynhneigðra». 
Aftur minni ég þig á grundvallarkenningu kristinnar trúar: «Jesús Kristur kom í þennan heim til að frelsa synduga menn.» Hver ert þú þá, Hjörtur Magni Jóhannsson, að vilja fjötra mennina með kenningu þinni og kalla syndina «mannréttindi»? 
Samkynhneigðir eru velkomnir inn um kirkjunnar dyr og það vita þeir vel. Hins vegar er kirkjan ekki tilbúin að samþykkja þeirra synd frekar en annarra syndir. Allir hafa syndgað og Jesús kom til að leysa okkur frá syndum okkar en ekki til að hlekkja okkur við þær. Hlutverk kirkjunnar er að beina fólki burt frá synd og hjálpa okkur að halda boð Jesú. 
Ef kirkjan samþykkir samkynhneigð, hindrar kirkjan Jesú í að leysa þetta fólk sem Hann elskar. Og það er ekki kærleikur. 
Kæri Hjörtur, það er mitt ráð, að þú gjörir iðrun og látir af blindu þinni snúir aftur til þíns fyrsta kærleika og hættir að rangsnúa réttum vegum Drottins. 
Þinn gamli vinur. Höfundur er í Hvítasunnukirkjunni Keflavík.
