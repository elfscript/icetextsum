«ÞAÐ er langt síðan að maður hefur haldið á «alvöru» bikar og fagnað titli en þetta er ánægjuleg tilfinning,» sagði Friðrik Ingi Rúnarsson, þjálfari Grindavíkur, en hann hefur ekki fagnað titli sem þjálfari frá árinu 1999 er hann stýrði Njarðvíkingum til sigurs á Íslandsmótinu. Friðrik hafði loks ástæðu til þess að fagna á laugardaginn þegar hann stýrði Grindavík til öruggs sigur í úrslitaleik bikarkeppninni í körfuknattleik með öruggum sigri á Keflavík, 93:78.
Eftir Sigurð Elvar Þórólfsson seth@mbl.is Friðrik gerði Grindavík að deildarmeisturum árið 2003 og árið 2000 gerði hann það sama með lið Njarðvíkur. Friðrik tók sér frí frá þjálfun á síðustu leiktíð en kom til Grindavíkur að nýju sl. sumar eftir magurt tímabil hjá félaginu. 
Hann taldi að varnarleikurinn hafi skipt sköpum í sigurleiknum gegn Keflavík. «Það hefur verið mikil áskorun fyrir okkur að laga varnarleikinn enda vitum við að í sókninni getum við alltaf fundið leiðir til þess að skora en vörnin hefur ekki verið okkar sterkasta vopn. En í þessum leik sýndum við hvað við getum ef að vörnin er í lagi,» sagði Friðrik Ingi og sagðist stoltur af sínu liði. «Þeir fóru nánast ekki út af því spori sem við settum upp fyrir leikinn. Það er alltaf hætta á að menn verði of varkárir í svona leik en ég lagði áherslu á að við mættum ekki halda aftur af því sem við gerum vel. Menn verða að taka af skarið og besta dæmið er líklega Ármann Örn Vilbergsson, sem kom ískaldur inn af bekknum, en tekur sitt skot langt utan við þriggja stiga línuna og það fór beint ofan í. Hann vissi að hann átti ekki að hugsa of mikið - aðeins að framkvæma. Við ætluðum ekki að halda aftur af okkur en samt sem áður máttum við ekki fara út í neina vitleysu,» sagði þjálfarinn en það er ekki laust við að Friðrik hafi svarað gagnrýni sem hann hefur fengið eftir að hafa látið Bandaríkjamanninn Damon Bailey fara frá liðinu í upphafi leiktíðar en þá hafði Grindavík ekki tapað leik á Íslandsmótinu. «Við gerðum ákveðnar breytingar og ég taldi þær vera til batnaðar. Frá þeim tíma höfum við fengið meira framlag frá Helga Jónasi Guðfinnssyni, en það var óvíst hvort hann gæti leikið. Jafnvægið er gott í liðinu eins og það er í dag og ég tel að við getum gert góða hluti í framhaldinu,» sagði þjálfarinn, Friðrik Ingi Rúnarsson.
