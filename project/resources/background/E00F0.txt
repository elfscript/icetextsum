HAGNAÐUR íslenskra banka í Kauphöll Íslands, utan Íslandsbanka, verður 42,4 milljarðar króna á þessu ári, samkvæmt afkomuspá Greiningar Íslandsbanka.
Greiningardeild bankans spáir því að hagnaður Kaupþings banka verði 24,5 milljarðar króna á árinu, þar af um 11,3 milljarðar króna á fyrsta ársfjórðungi þegar allar þrjár megintekjustoðir bankans skili miklum tekjum. Einnig muni gengismunur af breytanlegu skuldabréfi í Bakkavör skila óvenju háum tekjum enda hafi Bakkavör hækkað um 31% á fyrsta ársfjórðungi. Þá bókist um þriggja milljarða hagnaður af sölu bankans á Lýsingu á fyrsta ársfjórðungi. 
Greining Íslandsbanka spáir 11,5 milljarða króna hagnaði af rekstri Landsbanka Íslands á árinu og um 6,4 milljarða króna hagnaði af rekstri Straums. Greining Íslandsbanka spáir að markaðurinn haldi áfram að hækka í ár en sér minna svigrúm til hækkana en í ársbyrjun. Hröð framþróun stærstu félaganna mun áfram ráða miklu um þróunina á markaðinum en einnig úrvinnsla á stórum fjárfestingum sem þau hafa flest ráðist í á undanförnum mánuðum og misserum.
