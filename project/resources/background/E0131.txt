Í kuldakasti síðustu daga dró heldur úr sókn veiðimanna í sjóbirtingsárnar. Engu að síður létu menn sig sums staðar hafa það að brjóta úr lykkjum til að koma línum út. Holl sem veiddi í Vatnamótum frá sunnudegi til þriðjudags náði 40 birtingum og annað sem lauk veiðum í gærmorgun náði um 30 fiskum. 
«Það var hörkugaddur en þetta eru harðir strákar sem kunna á svæðið. Þetta er ótrúlegt fiskirí miðað við aðstæður,» sagði Ragnar Johansen í Hörgslandi. «Það hefur verið mjög mikið um geldfisk efst og neðst á svæðinu, en þessir sem voru að ljúka voru mikið að fá fisk í kringum fimm, sex pund. Þeir náðu einum sem var um tíu. Bæði þessi holl slepptu öllum fiski sem þeir settu í.» 
Margir stórir
Opnunarhollið í Geirlandsá, sem skipað er árnefndarmönnum úr Stangveiðifélagi Keflavíkur, veiddi 36 fiska. Þar á meðal voru nokkrir mjög stórir, þeir stærstu 86 og 88 sm langir. Í Tungufljóti veiddust 68 sjóbirtingar, þar af 40 á fyrstu vaktinni. Þar af voru margar stórar hrygnur, 75 til 85 sm langar. Það er því ljóst að óvenju margir stórfiskar hafa komið á land þessa fyrstu veiðidaga ársins - og verið sleppt aftur í árnar. 
Snarvitlaust í Tungulæk
Veiði í Tungulæk í Landbroti hófst með látum eins og oft áður. Að sögn Þórarins Kristinssonar veiddist 81 sjóbirtingur á opnunardaginn 1. apríl og flestir eftir klukkan 17, þegar gjólaði og kólnaði. «Sem betur fer er þetta dyntóttur fiskur en seinnipartinn varð allt snarvitlaust,» sagði Þórarinn. «Við veiddum bara í nokkrar klukkustundir. Langmest af þessu var geldfiskur en við sleppum öllum niðurgöngufiski.» Tungulækur var hvíldur að mestu um helgina en seinnipart sunnudags mættu Þröstur Elliðason og tveir félagar hans og þegar þeir hættu veiðum á mánudag höfðu þeir veitt 84 birtinga. Þrír voru yfir 80 cm og sá stærsti, 88 sm hængur, veiddist í svokallaðri Frystikistu, í ármótum Tungulækjar og Skaftár. Flestir fiskanna tóku Black Ghost keilu straumflugu númer tvö. Mest var af geldfiski, þrjú til fimm pund. «Þetta er bara Tungulækurinn,» sagði Þórarinn. 
Veiðin í Soginu fór vel af stað um liðna helgi. Veiðimenn fengu þá átta bleikjur í landi Bíldfells á föstudeginum en fimmtán við Ásgarðsland á laugardaginn var, og voru margar þeirra vænar: Meðalþyngdin var þrjú og hálft pund. Allar bleikjurnar tóku Pheasant tail númer 10 og 12. 
Nýr stangveiðivefur
Í vikunni var opnaður stangveiðivefurinn Vötn og veiði; votnogveidi.is. Rit- stjóri vefjarins er Guðmundur Guðjónsson, einn reyndasti blaðamaður landsins, þegar kemur að skrifum um stangveiðar. Hann sá í 26 ár um þáttinn Eru þeir að fá'ann, hér á síðum Morgunblaðsins, og þá hefur hann skrifað Stangveiðiárbókina allar götur frá 1988. 
«Við vildum nýta þessa þekkingu og reynslu og nota tækifærið sem netið býður uppá, hvað varðar umfang og magn upplýsinga og afþreyingarefnis,» segir Guðmundur. Hann segir vefnum skipt í aðal- og undirflokka og fréttaveitan sé þrískipt. «Þátturinn Eru þau að fá'ann er fréttastreymi í anda þess sem ég hélt úti í Morgunblaðinu í öll þessi ár. Með splunkunýjum fréttum er nú hægt að birta fjölda mynda. Við ætlum að vera með nýjustu fréttir, og að auki hverskonar lesefni. Við 
uppfærum efnið allt árið en sumt verður eðli málsins samkvæmt í hraðari uppfærslu á veturna. Á meðan vertíðin stendur er megináherslan á fréttir. 
Fyrst og fremst er þetta afþreyingarvefur sem á að höfða til allra sem áhuga hafa á stangveiði, og allt þetta efni er frítt,» segir Guðmundur. 
Aðstandendur GHJ útgáfu, sem stendur að Vötnum og veiði, eru auk Guðmundar Heimir Óskarsson og Jón Eyfjörð Friðriksson. 
Breyttur vefur Strengja
Strengir, veiðiþjónusta Þrastar Elliðasonar, hefur breytt og bætt vef sinn, strengir.is. Auk þess að kynna veiðisvæði Strengja, eru þar upplýsingar um laus veiðileyfi og fréttir af veiðiskap. Fram kemur á vefnum að lítið hafi verið reynt í Minnivallalæk í kuldakastinu síðustu daga, en þeir sem hófu veiði á föstudaginn náðu sjö urriðum, við erfiðar aðstæður. 
veidar@mbl.is
