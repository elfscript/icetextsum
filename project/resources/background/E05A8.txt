SÖNGKONAN Britney Spears, sem á von á sínu fyrsta barni, var flutt á sjúkrahús um helgina vegna kviðverkja. Þetta er í annað sinn á skömmum tíma sem Britney, sem er 23 ára, er flutt á sjúkrahús vegna slíkra verkja eftir að hún varð barnshafandi.
Britney var stödd í garði við hlið hljóðvers í Hollywood en þar gætti hún Kori, ungrar dóttur Kevin Federline, sem er eiginmaður Britney. Federline var við upptökur í hljóðverinu. Britney gerði honum viðvart og hann ók henni á UCLA-sjúkrahúsið í Santa Monica en það er í nágrenni hljóðversins. 
Þar gekkst söngkonan undir læknisskoðun og munu læknar hafa ráðlagt henni að fara sér hægt. 
Nokkrar vikur eru liðnar frá því Britney var flutt í skyndi í sjúkrahús vegna ótta um að hún væri að missa fóstur.
