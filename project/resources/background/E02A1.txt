Eftir Guðna Einarsson RÍKISVALDIÐ á ekki og getur ekki gripið til aðgerða sem miða að því að færa þungaflutninga út á sjó, að mati nefndar sem samgönguráðuneytið skipaði í nóvember 2004 til að móta framtíðarstefnu stjórnvalda varðandi strandflutninga. Nefndin hefur nú skilað áliti. Meðal niðurstaðna hennar er að það sé hlutverk stjórnvalda að tryggja að gjaldtaka og álögur á mismunandi flutningsmáta verði sem réttust og í samræmi við samfélagslegan kostnað sem þeir valda, í þeim tilgangi að skapa heilbrigt og sanngjarnt samkeppnisumhverfi.
Nokkuð er fjallað um hvaða áhrif auknir landflutningar hafa, m.a. á vegakerfið, umhverfið og slysahættu. Þungir bílar slíta vegunum mun meira en léttir bílar. Fjárfestingar Vegagerðarinnar í viðhaldi vega með bundnu slitlagi eru um 1,4 milljarðar á ári. Áætlað var að viðhaldskostnaðurinn myndi aukast um 100 milljónir á ári við það að strandsiglingar Eimskips lögðust af. Gjöld sem lögð eru á flutningabíla eru hærri en beinn kostnaður samfélagsins þeirra vegna. Gjöldin dreifast hins vegar ekki í samræmi við slit á vegum, þannig að allra stærstu ökutækin greiða ekki sinn hluta af slitinu. Þá kemur fram í nefndarálitinu að Vegagerðin hefur ekki gefið út áætlun til langs tíma um viðhaldskostnað vega, því óvissuþættir eru taldir vera of margir. 
Hvað varðar útblástur gróðurhúsalofttegunda benda útreikningar nefndarinnar til þess að veruleg óvissa sé um hvort ávinningur næðist með auknum strandflutningum. Líklega yrði hann óverulegur og vænlegra að auka sparneytni og minnka útstreymi flutningabílanna. 
Aukin umferð flutningabíla á helstu akstursleiðum hefur ekki valdið fjölgun slysa eða óhappa. Það er m.a. þakkað styrkri öryggisstjórnun hjá stærstu flutningaaðilunum, sem m.a. stöðva akstur bílanna þegar hætta er talin stafa af veðri og akstursaðstæðum. 
Gjaldtaka hafna meiri en kostnaðurinn
Þá er vikið að skýrslu Hagfræðistofnunar HÍ um samanburð á beinni gjaldtöku og samfélagslegum kostnaði við flutninga á Íslandi. Þar kemur fram að gjaldtaka hafna af strandflutningum hafi verið meiri en sá kostnaður sem hafnirnar höfðu af þeim. Nefndin telur að gjöld sem krafist er af fiskiskipum og vegna uppskipunar afla séu ekki í samræmi við þann kostnað sem af þeirri starfsemi hlýst. Hins vegar hafi vöruflutningar greitt meira en sem nam kostnaði. 
Þá segir í áliti nefndarinnar að gjöld á vegasamgöngur, bæði almenn skattlagning og gjöld til vegaframkvæmda og viðhalds vega, séu samtals tvöfalt meiri en sem nemur beinum kostnaði ríkisins af vegakerfinu.
