ÍSLENSKUM ungmennum gefst nú tækifæri til að taka þátt í norðurskautsleiðangri kanadíska skólaskipsins Explorer sem kemur hingað til lands 22. júlí og tekur Íslendingana um borð áður en lengra er haldið. Leiðangursstjórinn Geoff Green hefur tekið frá fimm pláss fyrir Íslendinga og hvetur sem flesta til að sækja um skipsvist. Hægt er að sækja um á Netinu á www.studentsonice.com og verður valið úr umsóknum eftir því sem þær berast. «Við erum ekki endilega að leita að nemendum með háar einkunnir úr skóla, heldur skiptir áhuginn mestu,» segir Green. «Nemendahópurinn er fjölbreyttur og að svo komnu máli samanstendur hópurinn af nemendum frá Englandi, Kína, Indlandi, Bandaríkjunum, Kanada og líklega verða Rússar og Norðmenn líka með í förinni.» Leiðangurinn hefst í Reykjavík 23. júlí og verður dvalið hér í 4 daga þar sem lögð er áhersla á að kynna stefnu í orkumálum. Því næst verður siglt til Grænlands og Kanada. Leiðangurinn tekur tvær vikur.
Allt að áttatíu ungmenni um borð
«Hugmyndin með leiðangrinum er að fara með 70-80 ungmenni á aldrinum 14-19 ára hvaðanæva úr heiminum með hópi kennara og vísindamanna og fræða þau um hluti á borð við loftslagsbreytingar og hlýnun jarðar og afleiðingar þess fyrir Ísland, Grænland og Norðurskautið. Það verður einnig farið í landafræði, sögu, menningu, sjávarlíffræði og fleira. Við viljum kafa ofan í hluti sem hafa raunverulegt gildi fyrir krakkana til að þau geti komið heim reynslunni ríkari og deilt þekkingu sinni með öðrum. 
Ég vona að a.m.k. fimm íslenskir nemendur geti slegist í för með hópnum. Það er enginn skráður enn sem komið er, en ég held frá sætum fyrir Íslendinga. Það er einstæð lífsreynsla að taka þátt í svona leiðangri sem við höfum staðið fyrir undanfarin sex ár. En þetta er stærsta verkefnið sem við höfum tekist á hendur á norðurslóðum.» 
Þeir sem vilja sækja um á skipinu geta ýmist gert það á Netinu eða sent tölvupóst til Greens á geoff@studentsonice.com og fengið send umsóknareyðublöð.
