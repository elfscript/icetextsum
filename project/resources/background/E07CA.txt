MAZDA í Japan hefur fengið leyfi yfirvalda þar í landi til þess að hefja útleigu á fyrstu vetnisbílunum. Um er að ræða RX-8 Hydrogen RE og verða fyrstu bílarnir leigðir til fyrirtækja sem hafa flota bíla í sinni þjónustu. Útleigan hefst um miðjan mars og er um tilraunaverkefni að ræða. 
RX-8 Hydrogen RE er hægt að knýja áfram bæði á venjulegu bensíni og með vetni, sem bíllinn nýtir sér aðallega í þéttbýlinu. Bíllinn er því einna skyldastur tvinnbíl að þessu leyti. Þegar hann er knúinn af vetninu er útblásturinn að öllu leyti í formi hreinnar vatnsgufu. Eins og margir vita er RX-8 þekktur sem sportbíll Mazda og sá eini í heiminum með svokölluðum Wankel-mótor. Mazda er þess fullvíst að einmitt þessi gerð vélar eigi sér mikla framtíð með vetni sem eldsneyti. Í bílnum eru sæti fyrir fjóra og hönnun bílsins er afar sérstæð að því leyti að afturdyrnar opnast í öfuga átt við það sem menn eiga að venjast. 
Bíllinn vegur 1.460 kg og með vetni er afkastagetan 109 hestöfl og 210 hestöfl þegar vélin brennir bensíni. Akstursdrægið er rúmir 100 km á vetni og um 550 km á bensíni. 
Mazda hefur verið þátttakandi í þróun vetnistækninnar síðan 1991. 1992 setti fyrirtækið á markað vetnisdrifinn golfbíl og á hverju ári upp frá því hefur Mazda kynnt nýjungar á sviði vetnisrannsókna. Nú fá fyrstu viðskiptavinirnir þroskaðan ávöxt tilrauna Mazda sem þeir leigja af fyrirtækinu og eiga ekki sjálfir.
