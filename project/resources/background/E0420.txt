BJÖRN Bjarnason, dóms- og kirkjumálaráðherra, var í síðustu viku gestur fyrirtækisins Sea Viking í Bangkok, sem er í eigu BlueIce eða Sjóvíkur. Louis Win Naing Chit, forstjóri Sea Viking, kynnti starfsemi fyrirtækisins og bauð ráðherranum að skoða fiskvinnslu þess fyrir utan Bangkok, en hún er rekin í samvinnu við Tep Kinsho Foods.
Ráðherrann er til hægri á myndinni. 
Á heimasíðu Björns Bjarnasonar segir hann svo frá heimsókninni: 
«Fórum í heimsókn til fiskvinnslufyrirtækis, þar sem stunduð er vinnsla fyrir BlueIce eða Sea Viking, sem er fyrirtæki í eigu Sjóvíkur. 
Fiskvinnslan er rétt fyrir utan Bangkok hjá Tep Kinsho Food. Louis Win Naing Chit forstöðumaður Sea Viking var leiðsögumaður okkar og var einstaklega fróðlegt og ánægjulegt að kynnast þessari starfsemi og þeim mikla metnaði, sem ríkir hjá fyrirtækinu og samstarfsfyrirtæki þess. 
Hreinlæti er mikið við fiskvinnslu á Íslandi en í Taílandi eru gerðar miklu meiri ráðstafanir í þágu þess við móttöku gesta en á Íslandi, enda nokkur munur á veðráttu - hitinn var nálægt 40 gráðum, þegar við vorum þarna á ferð.»
