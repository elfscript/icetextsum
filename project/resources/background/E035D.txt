FYRIR handvömm birtist annar fyrripartur í Morgunblaðinu en notaður var í þættinum Orð skulu standa í síðustu viku. Þar skeikaði að vísu aðeins einu orði, en það var mikilvægt því það var rímorð. Í þættinum var fyrriparturinn svona:
Það hlýtur að vera heljarpuð
að hugsa um svo marga aura. 
Í Mbl. voru aurarnir hins vegar orðnir «krónur». 
Í þættinum botnaði Kristján Jóhann Jónsson svona: 
En gróðakvikindin grábölvuð
gjarnan má þræða á staura. 
Guðmundur Steingrímsson bætti við: 
Hvað skyldi okkar gamli guð
gera við svona gaura? 
Sigurlín Hermannsdóttir sendi: 
Ástríðan tel ég sé einangruð
við auðmagnsins höfuðpaura. 
Margrét S. Guðnadóttir sendi botn og þá voru aurarnir orðnir að krónum: 
Ýmsum það færir ofsa stuð
engar þó reyki «jónur». 
Ómar Torfason sendi þennan: 
Mammonsþrælsins morkið snuð
markar glöggt á þeirra sjónur. 
Er Benedikt nokkuð betri?
Fyrripartur þáttarins í dag er um nýja páfann: 
Er Benedikt nokkuð betri en hinn
sem bannaði pilluna og smokkinn? 
Liðstjórar eru Hlín Agnarsdóttir og Guðmundur Steingrímsson. Gestir eru Ingvi Þór Kormáksson og Björn Þór Sigbjörnsson. Orð skulu standa er á dagskrá Rásar eitt kl 16.10 í dag. Hlustendur geta sent sína botna í netfangið ord@ruv.is eða «Orð skulu standa, Ríkisútvarpinu, Efstaleiti 1, 150 Reykjavík».
