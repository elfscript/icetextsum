Eftir Örnu Schram og Höllu Gunnarsdóttur arna@mbl.is, halla@mbl.is «BÍLALESTIN náði frá Austurvelli og alla leið upp í Holtagarða,» segir Halldór Sveinsson en hann er einn þeirra sem skipulögðu mótmæli í nafni Ferðaklúbbsins 4x4, Félags hópferðaleyfishafa, Landssambands sendibílstjóra, Frama - stéttarfélags leigubílstjóra og Bifreiðastjórafélagsins Átaks. Félag íslenskra bifreiðaeigenda (FÍB) er ósátt við mótmælin og segir þau sérhagsmunaleg. 
Mótmælendahópurinn afhenti Geir H. Haarde fjármálaráðherra áskorun til íslenskra stjórnvalda þar sem farið er fram á að lítraverð dísilolíu verði að minnsta kosti 20 krónum lægra en lítraverð á bensíni. Ný lög um dísilbíla taka gildi 1. júlí nk. en þau fela í sér að þungaskattur verður lagður af og í staðinn tekið upp olíugjald á hvern lítra af dísilolíu. Halldór segir að mótmælin hafi ekki verið gegn þessari breytingu heldur því að olíugjaldið væri of hátt með þeim afleiðingum að það verði jafnvel dýrara að aka dísilbíl en bensínbíl. 
Halldór segir að á Norðurlöndunum sé dísilbílaeign yfir 50% á meðan hún er aðeins 8% hér á landi. «Við teljum að þessi breyting hafi letjandi áhrif á fólk að fara yfir í dísilbíl og þess vegna mun það ekki þjóna markmiði laganna að auka hlutdeild dísilbíla,» segir Halldór og vísar til þess að dísilbílar séu umhverfisvænni en bensínbílar. 
Halldór segir að á Norðurlöndunum sé lítrinn af dísilolíu venjulega 20 krónum ódýrari en af 95 oktana bensíni en að með lagabreytingunni hér á landi verði dísilbifreiðar óhagkvæmari kostur en bensínbifreiðar. «Dísilbílar eru frá 200-600 þúsund krónum dýrari en bensínbílar. Ef þú ætlar að kaupa dísilbíl og spara á því tekur það svo mörg ár að borga upp bílinn að það er ekki hagkvæmara,» segir Halldór og bætir við að þungaskattskerfið sé æskilegra en nýju lögin í óbreyttri mynd. 
Þungaskattskerfið meingallað
Á heimasíðu Félags íslenskra bifreiðaeigenda (FÍB) eru þessi mótmæli kölluð sérhagsmunaleg og því fagnað að fjármálaráðherra hafi lagt til fjögurra króna lækkun á olíugjaldinu enda sé það mikilvægt skref til að sátt ríki um breytinguna úr þungaskatti í olíugjald. 
Runólfur Ólafsson, framkvæmdastjóri FÍB, segir að þungaskattskerfið sé meingallað þar sem það verðlauni í raun þá sem keyra mikið og á þungum bílum. Olíugjaldið miði hins vegar við að menn borgi gjald miðað við notkun eins og bensínbíleigendur gera. «Ég get skilið að sá sem ekur 30-40 þúsund kílómetra á ári vilji halda í þungaskattskerfið en mér finnst skrítið að ætla að réttlæta það í heilum samtökum,» segir Runólfur og bendir á að það sé ekki sanngjarnt að sá sem á dísilbíl borgi margfalt minni skatt en sá sem á bensínjeppa enda fari skattarnir í að byggja upp vegakerfið. 
«Það er eðlilegt að það sé einhver munur en hann má ekki fara langt úr hófi fram. FÍB hefur alltaf talað fyrir því að það sé ákveðin jafnræðisregla. Ég sé ekki að það sé tilgangur í að refsa þeim sem eiga sparneytna bensínbíla,» segir Runólfur.
