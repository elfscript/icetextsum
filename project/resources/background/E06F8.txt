Einum auðugasta manni í Írak og syni hans var rænt í gær á heimili þeirra í Bagdad. Voru fimm lífverðir þeirra skotnir. Mannránum í landinu hefur fjölgað svo mjög, að líkja má þeim við eiginlegan atvinnuveg.
Ghalil Kubba, sem annars býr í Basra, var nýkominn á heimili sitt í Bagdad ásamt fjölskyldunni þegar vopnaðir menn í einkennisbúningi hersins brutust þar inn og rændu honum og syni hans, Hassan. Skutu þeir lífverðina fimm í höfuðið og lögðu þá til í garðinum. Eftir í húsinu voru eiginkona Kubba, tengdadóttir þeirra hjóna og tvö börn hennar. 
Kubba er mikill áhrifamaður í Basra og eftir innrásina í Írak fengu Bretar hann til að stýra borgarráðinu og aðstoða við uppbygginguna. Er hann formaður al-Basra-fjárfestingarbankans og Hassan, sonur hans, framkvæmdastjóri. Þá er hann formaður verslunarráðsins á staðnum og á ýmis fyrirtæki. 
30 mannrán á dag
Mannránum í Írak hefur stórfjölgað að undanförnu og áætla sumir, að í öllu landinu hafi þau verið um 30 á dag í desember síðastliðnum og líklega fleiri. Í fréttum fer yfirleitt mest fyrir mannránum, sem hugsanlega eru af pólitískum ástæðum, en langoftast er um að ræða glæpaflokka, sem ræna fólki til að kúga fé út úr ættingjum þess. Talið er, að eftir innrás Bandaríkjamanna og Breta og fram í apríl á síðasta ári hafi um 5.000 Írökum verið rænt í þessu skyni. Á þeim sama tíma lentu 425 útlendingar í höndum mannræningja.
