Mehmet Ali Talat, sem er hlynntur Evrópusambandsaðild og sameiningu Kýpur, var í gær kjörinn forseti tyrkneska hluta landsins.
Talat fékk 55% atkvæða í forsetakosningunum en helsti keppinautur hans, Dervis Eroglu, ekki nema 23%. Strax er úrslitin lágu fyrir skoraði Talat á Kofi Annan, framkvæmdastjóra Sameinuðu þjóðanna, að endurvekja viðræður um sameiningu gríska og tyrkneska hlutans. Áður hafði Tassos Papadopoulos, forseti Kýpur-Grikkja, lýst þeirri von sinni, að Kýpur-Tyrkir veldu sér forseta, sem vildi í einlægni taka upp sameiningarviðræður. 
Talat, sem er forsætisráðherra í tyrkneska hlutanum, mun taka við af Rauf Denktash sem forseti en hann er harðlínumaður, sem enga samninga vildi við Grikki.
