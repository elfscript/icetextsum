SNORRI Steinn Guðjónsson skoraði 6 mörk fyrir Lemgo, þar af fjögur úr vítaköstum, þegar Minden og Flensburg skildu jöfn, 27:27, í þýsku 1. deildinni í handknattleik í gær. Það stefndi allt í sigur hjá Flensburg. Þegar átta mínútur voru eftir hafði liðið fjögurra marka forskot, 27:23, en heimamenn neituðu að gefast upp og tókst að knýja fram jafntefli.
*Arnór Atlason skoraði 1 mark fyrir Magdeburg þegar liðið vann stórsigur á Düsseldorf, 36:20. Staðan var jöfn í hálfleik, 14:14, en í síðari hálfleik skellti Silvio Heinevetter, markvörður Magdeburg, í lás og skoraði Düsseldorf einungis sex mörk í seinni hálfleik á móti 22 hjá Magdeburg. Sigfús Sigurðsson lék ekki með Magdeburg vegna meiðsla og sömu sögu er að segja um Markús Mána Michaelsson í liði Düsseldorf. 
*Logi Geirsson og Ásgeir Örn Hallgrímsson voru í leikmannahópi Lemgo sem sigraði Nordhorn á útivelli í gær, 31:28. Hvorugum tókst að skora mark. 
*Guðjón Valur Sigurðsson skoraði 8 mörk fyrir Gummersbach þegar liðið sigraði Göppingen, 35:27, í þýsku 1. deildinni í handknattleik. Róbert Gunnarsson skoraði eitt mark fyrir Gummersbach og Jaliesky Garcia skoraði 2 fyrir Göppingen. 
*Grosswallstadt vann öruggan sigur á N-Lübbecke, 37:25. Einar Hólmgeirsson skoraði 3 mörk fyrir Grosswallstadt en Alexander Petersson lék ekki með liðinu þar sem hann er kjálkabrotinn. Þórir Ólafsson skoraði 2 mörk fyrir N-Lübbecke. 
Kiel heldur efsta sætinu eftir sigur á Wetzlar, 40:27, á heimavelli. Róbert Sighvatsson skoraði ekki fyrir Wetzlar að þessu sinni. Kiel er með 34 stig en Gummersbach og Flensburg koma næst með 32 stig. Öll hafa liðin leikið 19 leiki. Magdeburg er í fjórða sæti með 30 stig en á að baki 20 leiki.
