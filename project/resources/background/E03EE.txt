VETNISVAGNAVERKEFNI Íslenskrar NýOrku og fleiri aðila er nú að ljúka, en vagnarnir hafa verið í umferð frá því í október 2003. 
Strætisvagnarnir munu aka út ágúst, en Jón Björn Skúlason, framkvæmdastjóri NýOrku, segir að verið sé að skoða hvort hægt sé að framlengja verkefnið um eitt ár. Alls hafa vetnisvagnarnir ekið rúmlega 65.000 kílómetra. Jón Björn segir að verkefnið hafi gengið vel og skilað athyglisverðum niðurstöðum og fátt hafi komið verulega á óvart. Talsverðar bilanir urðu þó í vögnunum í upphafi, m.a. í viðkvæmum tæknibúnaði en sams konar bilanir komu einnig upp í öðrum borgum þar sem tilraunaakstur svipaðra vagna fer fram. 
Öllu viðameiri vandamál komu upp varðandi rekstur vetnisstöðvarinnar við Vesturlandsveg. Tvisvar varð að hætta framleiðslu í stöðinni vegna tæknivandamála og í annað skiptið lá vetnisframleiðsla niðri í þrjá mánuði. Að sögn Jóns er ástæða bilananna sú að þekking í heiminum á efnisvali í framleiðslutæknina var ófullnægjandi, þessi vandamál hafi verið leyst og eftir sitji verðmæt reynsla. Alls hafa 12 tonn af vetni verið framleidd í stöðinni og með því að nota vetni í stað dísilolíu hefur sparast bruni á 30.000 lítrum af olíu á vögnunum þremur, eða sem svarar 95 tonnum af koltvísýringi. 
Ítarlegar niðurstöður verkefnisins verða kynntar á alþjóðlegri ráðstefnu sem fram fer í dag og á morgun á Nordica hóteli.
