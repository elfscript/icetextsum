ÖLVAÐUR ökumaður var handtekinn í Reykjavík í fyrrinótt eftir að hann ók viljandi á tvo lögreglubíla eftir ofsaakstur um borgina. Tveir lögreglumenn sem voru í öðrum bílnum sem ekið var á fóru á slysadeild en þó ekki alvarlega slasaðir. Sömu sögu var að segja um ökumanninn og farþega sem var í bílnum hjá honum.
Málið hófst þegar lögreglan stöðvaði tæplega tvítugan pilt á kraftmiklum Mustang-sportbíl á Höfðabakkabrúnni um miðnætti vegna gruns um ölvun við akstur. Hann var fluttur á lögreglustöð til skýrslutöku en sleppt að því loknu. Stúlka sem var allsgáð og farþegi hjá honum tók þá við bílnum og óku þau burt eftir afgreiðslu málsins. 
Skömmu síðar urðu lögreglumenn hins vegar varir við bílinn á ný þar sem honum var ekið á 140 km hraða eftir Reykjanesbrautinni. Að þessu sinni hlýddi ökumaðurinn ekki stöðvunarmerkjum lögreglu og hófst eftirför sem endaði við Rauðavatn þar sem tókst að stöðva hann á hringtorgi. Áður en maðurinn stöðvaði bifreiðina ók hann hins vegar á lögreglubíl, sem ekið var í veg fyrir hann, auk þess sem hann bakkaði ítrekað á lögreglubíl sem lagt var fyrir aftan hann. 
Maðurinn var handtekinn og fluttur í fangaklefa lögreglu. Töluverðar skemmdir urðu á öllum bílunum.
