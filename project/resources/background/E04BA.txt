MEÐ átaki sem hófst formlega í gær hyggst Alþýðusamband Íslands beina spjótum sínum að þeim atvinnurekendum sem standa fyrir félagslegum undirboðum og ólöglegri atvinnustarfsemi hér á landi. Tveir starfsmenn fyrirtækisins vinna að átakinu og taka við ábendingum sem komið verður á framfæri við stjórnvöld. 
Grétar J. Þorsteinsson forseti ASÍ sagði raunar að stjórnvöld hefðu staðið sig illa í að bregðast við vandanum og samtök atvinnurekenda sömuleiðis. Hann telur þó ýmis merki um viðhorfsbreytingu enda séu þessir aðilar að gera sér grein fyrir hinu gríðarlega umfangi vandans og þeim alvarlegu afleiðingum sem honum fylgi. Grétar sagði félagsleg undirboð og ólöglega atvinnustarfsemi erlends verkafólks höggva að rótum þess samfélags sem hér hefði verið byggt upp.
