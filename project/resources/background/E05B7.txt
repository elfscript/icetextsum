DANIEL Rott, fjölmiðlafulltrúi þýska handknattleiksfélagsins Essen, hefur verið hjá félaginu frá barnæsku en hann spilaði með yngri flokkum Essen og þekkir vel þau íslensku áhrif sem hafa verið þar á bæ. Íslendingar hafa komið mikið við sögu hjá Essen, allt frá því Alfreð Gíslason kom þangað sem leikmaður árið 1983 og varð tvisvar meistari með félaginu á fimm ára ferli sínum þar.
Eftir Víði Sigurðsson vs@mbl.is Rott sagði við Morgunblaðið að Alfreð Gíslason væri sérstaklega dáður í Essen, enn þann dag í dag, þótt hann hefði farið þaðan fyrir 17 árum. «Já, Alfreð var geysilega vinsæll hér sem leikmaður, hann var eftirlæti áhorfenda og einstaklega góður varnarmaður á sínum tíma. Hann er í hávegum hafður og fær alltaf góðar viðtökur þegar hann kemur hingað til Essen.
Allir virða hann og dá, því miður stjórnar hann öðru liði í dag en hann nýtur geysilegrar virðingar hérna. Ég leit mikið upp til hans sem strákur og það gerðu allir, og gera enn. 
Svo kom Jóhann Ingi Gunnarsson og þjálfaði liðið í tvö ár, og gerði það að Þýskalandsmeisturum. Ég man eftir því að hann kom á æfingar hjá okkur í yngri flokkunum. Hann var góður þjálfari og naut mikillar virðingar.» 
Allir sáu mikið eftir Patreki
«Patrekur Jóhannesson og Páll Þórólfsson hafa síðan spilað hérna á seinni árum. Patrekur er mjög góður leikmaður, hann var fyrirliði liðsins og allir vildu hafa hann áfram. Honum bauðst að vera hér og enda feril sinn sem leikmaður Essen en hann fékk geysilega gott tilboð frá Spáni sem hann gat ekki hafnað. Það sáu allir mjög mikið eftir Patreki. 
Íslendingar hafa komið mikið við sögu í Essen og nú síðast hefur Guðjón Valur spilað frábærlega með liðinu. Guðjón hefur verið liðinu afskaplega mikilvægur, hann hefur gífurlega góð áhrif á liðsandann, hann er maður liðsheildarinnar, og auk þess sterkur og fljótur, og eins og allir sáu í dag nýtur hann sín vel í hröðum leikjum. Nú erum við að missa hann og það er mikil synd. Það stefnir allt í að við verðum án Íslendings næsta vetur og við verðum greinilega að gera eitthvað í því, enda vantar okkur núna þjálfara, markmann og góða menn í fleiri stöður,» sagði Daniel Rott.
