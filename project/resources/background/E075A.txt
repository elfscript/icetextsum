Hin vinsæla Freestyle danskeppni Tónabæjar fór fram síðastliðið föstudagskvöld í Austurbæ, en var þetta í 26. skipti sem keppnin er haldin. Í ár tóku alls 25 atriði þátt, 18 hópatriði og 7 einstaklingsatriði. Heildarkeppendur voru því rétt um 100, og þar af 3 piltar.
Ragnheiður Steinunn Jónsdóttir var kynnir kvöldsins og Birgitta Haukdal, sem jafnframt var í dómnefnd, afhenti Íslandsmeistarabikarinn. 
Hópurinn Dazed and Confused varð Íslands- og Reykjavíkurmeistari í hópdansi en hann skipa; 
Erna, Kristín, Íris, Ragnheiður og Rut. 
Íslands- og Reykjavíkurmeistari í einstaklingsdansi varð Linda Ósk Valdimarsdóttir. 
Fræ bikarinn í hópadansi hlutu Gylltu gyðjurnar frá Selfossi en í honum eru: Gerður, Harpa, Sara, Jóhanna, Kristín, Andrea og Karen. Fræ bikar einstaklinga fékk Birna Bolladóttir frá Akureyri. Fræ bikarinn er gefinn af Dagnýju Björk Pétursdóttur, danskennara og formanni dómnefndar, til að efla dansáhuga úti á landi. 
Ásamt Birgittu og Dagnýju sátu í dómnefnd; Leifur Eiríksson breikari og meðlimur í 5th Element danshópnum, Hulda Hallsdóttir danskennari, Ingibjörg Róbertsdóttir danskennari og tveir fulltrúar frá ÍTR. 
Keppnin tókst vel í alla staði og var frábær stemning í Austurbæ enda fjöldi ungmenna sem fylgdist með keppninni.
