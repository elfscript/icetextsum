Upplýsandi byrjun.
Suður vekur á einu hjarta og norður stekkur í fjögur. Enginn hreyfir andmælum og vestur kemur út með tígultíu - smátt úr borði og nían frá austri. 
Hvernig er best að spila? 
Vel heppnuð svíning í trompi myndi leysa allan vanda, en ef svíningin mistekst gæti spaði í gegnum kónginn drepið spilið. Því vaknar sú spurning hvort rétt sé að spila hjarta á ásinn og reyna að fella kóng blankan í bakið. 
Það er of langsótt. Hins vegar kostar ekkert að bíða með trompið og spila fyrst laufi á kóng í þeirri von að vestur sé með laufásinn. Tígulnía austurs í fyrsta slag bendir til að tígullinn sé 2-2, svo stunguhætta er hverfandi. 
Ef vestur spilar trompi til baka, drepur sagnhafi með ás, fer galvaskur heim á tígul og hendir spaða niður í laufdrottningu.
