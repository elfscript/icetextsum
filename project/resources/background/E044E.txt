ÁKAFLEGA fallegur, amerískur fugl, spætutegund, sem talin var hafa dáið út 1920, er aftur kominn fram á sjónarsviðið sprelllifandi. Hefur þetta vakið furðu fuglafræðinga, sem líkja þessu við að rekast á dúdúfuglinn í fullu fjöri.
Frá þessu er sagt í Science og þar kemur fram, að leitin að spætunni hafi tekið nokkurn tíma eftir að fuglafræðingar fengu óljósa ábendingu um, að til hennar hefði sést. Hefur fundurinn vakið vonir um, að hugsanlega séu fleiri «útdauðir» fuglar enn á kreiki á einangruðum stöðum. 
«Eins og að mæta sjálfum Elvis»
«Þessi fundur er svo merkilegur, að það er erfitt að lýsa því með orðum,» sagði Alistair Gammel hjá konunglega, breska fuglaverndarfélaginu í viðtali við BBC , breska ríkisútvarpið. «Því miður eigum við ekki eftir að rekast á dúdúfuglinn en þessu má næstum líkja við það.» 
«Þetta er stór-, stórmerkilegt. Eins og að mæta sjálfum Elvis á götu,» sagði Frank Gill hjá bandaríska fuglaverndarfélaginu. 
Spætan, sem er mjög litfögur, svört, hvít og rauð, var áður útbreidd í suðausturhluta Bandaríkjanna og á Kúbu. Lifði hún á og bjó um sig í öldnum trjám en skógarhögg og vaxandi landbúnaður þrengdu smám saman að heimkynnum hennar. 
Talið var, að fuglinn hefði dáið út um 1920 þótt raunar hefði sést nokkru síðar til eins kvenfugls í rústum skógar, sem búið var að fella. Í nokkra áratugi voru fuglafræðingar og fuglaáhugamenn að svipast um eftir spætunni fögru en vonir um að sjá hana aftur voru löngu horfnar. 
11. febrúar í fyrra var maður að nafni Gene Sparling í kajakróðri á friðuðu svæði, sem heitir Stóru skógar eða Big Woods í Arkansas, og þá sá hann óvenjulega stóra spætu fljúga að sér og setjast á nálægt tré. Kannaðist hann ekkert við fuglinn og hafði því samband við Tim Gallagher, ritstjóra tímarits um fugla, sem Cornell-háskóli gefur út. 
Þegar fuglafræðingar höfðu spurt Sparling spjörunum úr fór þá að gruna, að þarna væri um stórtíðindi að ræða. Fór Gallagher á vettvang og innan mánaðar hafði hann komið auga á fyrsta fuglinn. «Bara tilhugsunin um, að þessi fugl skuli hafa lifað af, fær hárin til að rísa á höfði mér,» segir hann. «Það er eins og líkklæðinu hafi verið svipt burt, eins og að sjá Lazarus stíga upp frá dauðum.» 
«Þetta er töfrafugl»
Spætan var meðal sex fuglategunda, sem eru taldar hafa dáið út í N-Ameríku eftir 1880, og ástæðan alltaf maðurinn og eyðilegging hans á náttúrunni. Þykir fundurinn undirstrika þörfina fyrir aukna náttúruvernd og fyrir nauðsyn þess að virða rétt annarra tegunda til lífs. «Við höfum fengið annað tækifæri til að tryggja framtíð þessa stórkostlega fugls og þeirra miklu skóga, sem eru heimkynni hans,» sagði John Fitzpatrick við Cornell-háskóla. «Þetta er töfrafugl.»
