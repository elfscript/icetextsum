FYRIR dyrum stendur að einkavæða litháska ríkisflugfélagið, Lithuanian Airlines. Þegar tilboðsfrestur einkavæðingarnefndar Litháens rann út kl. 10.00 í gærmorgun höfðu nefndinni borist fjögur tilboð í flugfélagið; þrjú frá litháskum fjárfestum og eitt frá Eignarhaldsfélaginu Feng, félagi í eigu þeirra Pálma Haraldssonar og Jóhannesar Kristinssonar, sem eiga nú þegar eins og kunnugt er Icelandic Express og norræna lágfargjaldaflugfélagið Sterling.
Tilboð þeirra Pálma og Jóhannesar hefur verið unnið í samvinnu og samkvæmt ráðgjöf MP Fjárfestingarbanka. 
Pálmi Haraldsson sagði í gærkvöldi, þegar Morgunblaðið náði tali af honum í London, að þetta tilboð hefði verið í undirbúningi í allnokkurn tíma. Lithuanian Airlines flygi með liðlega 500 þúsund farþega á ári og það sem hann og félagi hans Jóhannes sæju helst í þessum kaupum, ef af yrði, væri að hægt yrði að efla sóknarfærin, bæði hjá Lithuanian Airlines og Sterling. 
«Þetta er auðvitað í beinu framhaldi af því sem við höfum sagt áður. Við erum að halda áfram útrásinni í tengslum við kaup okkar á Sterling og við sjáum þarna öflug tækifæri. Ég lít þannig á, að þetta sé í rauninni fyrsta skref okkar af vonandi mörgum til frekari útrásar í kjölfar kaupanna á Sterling. Félagið er með nýlegan og góðan flugvélakost og við sjáum fyrir okkur ýmsa samlegðar- og samvinnukosti þessara félaga,» sagði Pálmi. 
Niðurstaða fæst í júní
Ómar Sigtryggsson hjá fyrirtækjasviði MP Fjárfestingarbanka sagði í gærkvöldi, þegar Morgunblaðið náði tali af honum í Vilnius í Litháen, að nú myndi einkavæðingarnefnd Litháens vega og meta þau tilboð sem borist hefðu. «Þetta verður bið í einhverjar vikur og við eigum ekki von á því að niðurstaða liggi fyrir fyrr en einhvern tíma í júnímánuði,» sagði Ómar. Hann sagði jafnframt að ekki yrði upplýst, að svo komnu máli, upp á hvað tilboð Fengs hljóðaði. 
Lithuanian Airlines hefur yfir átta flugvélum að ráða, þar af fimm Boeing 737-500. Hjá félaginu starfa nú um 700 manns.
