HAFDÍS Vigfúsdóttir flautuleikari heldur útskriftartónleika sína frá Listaháskóla Íslands í dag kl. 17 í Salnum í Kópavogi. Á efnisskránni eru verk eftir Johann Sebastian Bach, Olivier Messiaen, Frank Martin, Claude Debussy, Magnús Blöndal Jóhannsson og Sergei Prokofiev.
Meðleikari er Richard Simm píanóleikari. 
Hafdís byrjar á Bach en hin verkin sem hún flytur eiga það sameiginlegt að vera samin á 20. öld. «Það er skemmtilegt hvað verkin eru ólík. Fjölbreytnin í verkunum endurspeglar umbrotatímann sem þau voru samin á,» segir Hafdís um efnisskrána. 
Hafdís tók burtfararpróf í þverflautuleik frá Tónlistarskóla Kópavogs haustið 2002. Eftir það lá leiðin í Listaháskóla Íslands til Martials Nardeau. Hafdís hefur einnig sótt námskeið og einkatíma hjá Áshildi Haraldsdóttur, Hallfríði Ólafsdóttur, Kolbeini Bjarnasyni, Vincent Lucas, Philippe Bernold, Davide Formisano, Catherine Cantin og Benoit Fromanger. Vorið 2004 var Hafdís valin framúrskarandi listnemi Kópavogs af lista- og menningarráði bæjarins. Í janúar síðastliðnum kom hún fram sem einleikari með Sinfóníuhljómsveit Íslands, þar sem hún lék flautukonsert eftir Carl Nielsen og Rondo í D-dúr eftir W.A. Mozart. Að lokinni útskrift frá Listaháskólanum hefur Hafdís hug á að halda utan til frekara tónlistarnáms. 
Flaututónleikar Hafdísar verða í Salnum í dag kl. 17.
