OKKUR sem störfum við Hafrannsóknastofnunina hefur lengi verið ljóst að þar sem rannsóknir og ráðgjöf stofnunarinnar snerta nánasta umhverfi fjölmargra sem við sjávarútveg starfa, hag þeirra og nánast allra landsmanna, þurfum við að vera viðbúin gagnrýni og umræðu um verk okkar. Eðlilega er ekki alltaf tóm til andsvara en við kappkostum að missa ekki sjónar af rétti landsmanna til að hafa skoðun á nýtingu fiskimiðanna og tökum því fegins hendi þegar menn vilja miðla af reynslu sinni. Frjó umræða og sanngjörn leiðir líka oftar en ekki til nýrra sjónarhorna og getur beint rannsóknum á rétta braut. 
Sem endranær hefur umræðan um fiskifræði og nýtingarstefnu þorsks hér á landi verið fjörug uppá síðkastið. Helstu umræðuefnin hafa verið greining þorsks í svæðisbundna undirstofna, valbundnar veiðar og breyting á kynþroska þorsks af þeim sökum, svæðalokanir og smáfiskavernd, áhrif loðnuveiða á fæðuframboð og vöxt þorsks, samband stærðar hrygningarstofns og nýliðunar þorsks, og auk þess heyrist alltaf öðru hverju frá þeim sem telja að mun meira sé unnt að veiða af þorski en gert er nú og að fiskvernd leiði jafnvel til sóunar verðmæta. 
Þó margt hafi gott verið sagt um þessi mál að undanförnu, hefur umræðan í fjölmiðlum um of einkennst af stórtækum ályktunum á grundvelli ónógra upplýsinga. Jafnframt hefur verið haldið fram að sérfræðingar Hafrannsóknastofnunarinnar hirði ekki um að fylgjast með ástandinu á miðunum við landið og vilji ekki horfast í augu við veruleikann eins og menn telja sig best þekkja hann. Þannig var ófullnægjandi rannsókn á vexti þorsks í Breiðafirði grundvöllur víðtækra ályktana um núgildandi fiskverndarstefnu meðan ítarleg rannsókn Hafrannsóknastofnunarinnar og Fiskistofu á svæðinu sýndi, líkt og margar fyrri rannsóknir, að þorskur vex þar mishratt. Ekkert nýtt hafði því komið í ljós sem breytti fyrri sýn okkar á eðli þorsksins. Ennþá stóð sú staðreynd óhögguð, að meðalþorskurinn er enn að bæta við sig mikilli þyngd fyrstu 6 árin eða svo, jafnvel eftir að hann hefur náð kynþroska. Og þó svo að verulegur breytileiki sé á vexti einstaklinganna, er að jafnaði yfirgnæfandi ávinningur af því að leyfa fiskinum að eldast og bæta við sig þyngd. Frá 3 til 4 ára aldurs tvöfaldar þorskur þyngd sína og frá 4 til 5 ára þyngist hann um nálægt 50%. Veiðar á ungfiski eru því ekki góð búmennska. 
Greining þorsks í undirstofna, m.a. með hjálp nýrrar erfðatækni, hefur einnig verið til umræðu og er Hafrannsóknastofnuninni legið á hálsi fyrir að taka ekki tillit til þessa í sinni ráðgjöf. Sannleikurinn er sá að stofnunin hefur um árabil unnið að erfðarannsóknum á þorski með svæðisbundna stofngreiningu að markmiði og hefur náðst verulegur árangur í þeim efnum. Fyrir liggur að jafnvel milli tiltölulega nálægra hrygningarsvæða getur verið að finna erfðafræðilegan mun á fiskinum, sem m.a. getur lýst sér í mismunandi hröðum vexti einstaklinganna. Þó langtíma markmiðið sé að stjórna veiðum með tilliti til hverrar slíkrar hrygningareiningar, er langur vegur frá að nægileg þekking sé fyrir hendi til að slíkt sé enn hægt, ekki síst vegna þess að þorskur ferðast mikið, og oft safnast fiskur af mismunandi hrygningarsvæðum á fæðustöðvar þar sem hann er veiddur. Þessi fjölbreytileiki í þorskstofninum við landið er talinn ein af ástæðum þess hve gjöfull hann er og hve mikið veiðiálag og miklar sveiflur í umhverfisskilyrðum hann þolir án þess að hrynja. 
Bent hefur verið á að valbundin veiði (hvert veiðarfæri velur fisk að «kjörstærð») kunni að hafa haft áhrif á erfðaeiginleika mismunandi hrygningareininga, m.a. breytts vaxtarhraða og kynþroska. Á undanförnum áratug hefur þetta málefni verið ofarlega á baugi í alþjóðlegri umfjöllun um nýtingu fiskistofna. Um þriggja ára skeið hefur Hafrannsóknastofnunin styrkt rannsóknir Guðmundar Þórðarsonar fiskifræðings, sem nú leggur lokahönd á doktorsritgerð um vöxt ýsu við Ísland og er nú unnið að sérstöku rannsóknarverkefni á stofnuninni sem ætlað er að kanna breytingar á aldri við kynþroska hjá þorski. Það er Jónas Bjarnason, efnaverkfræðingur, sem mest hefur vakið athygli í fjölmiðlum á hugsanlegu mikilvægi þessa þáttar. Þó ekki verði enn uppúr kveðið um hvort breytingar í erfðaeiginleikum séu jafn afdrifaríkar og Jónas telur að geti verið, er jafn mikilvægt að rannsóknirnar beinist að því að varpa ljósi á málið. 
Af einhverjum ástæðum virðist vera afar vinsælt að telja þorskinn illa á sig kominn og gýs sú umræða upp annað veifið án þess að mælingar eða áreiðanleg gögn liggi þar að baki. Þessari umfjöllun lýkur gjarnan með viðtölum við aðila sem ávallt eru reiðubúnir að tjá sig um sult þorsksins á Íslandsmiðum og er jafnan dregin sú ályktun að veiða þurfi meira svo fiskurinn «éti ekki undan sér». Nú síðast var vitnað til fiskverkanda á suðvesturhorninu sem gat þess að hann hefði fregnir af því að mikið hefði veiðst af þorski með tóman maga undanfarna mánuði. Umsvifalaust var það túlkað sem svo að sultur sækti á þorskinn og var leitað álits aðila sem töldu þörf á að grisja stofninn svo nóg væri að borða fyrir þá fiska sem eftir lifðu. Hins vegar fylgdi ekki orðum fiskverkandans að þorskurinn væri illa haldinn, rýr eða lélegur til verkunar, sem í raun er mikilvægari mælikvarði á ástand fisksins en magainnihaldið eitt og sér. Þorskur getur nefnilega étið mikið og hratt þegar fæða eins og loðna gefst, en svo þolað langvarandi fæðuleysi án þess að bera skaða af. Ályktunin um nauðsyn grisjunar stóð því á brauðfótum. 
Eins og fram kemur í skýrslum Hafrannsóknastofnunarinnar á undanförnum árum hefur meðalþyngd þorsks farið minnkandi vegna minna framboðs af loðnu. Gögn úr nýlokinni stofnmælingu botnfiska og aðrar yfirstandandi rannsóknir munu gefa okkur frekari upplýsingar um núverandi ástand á miðunum í kringum landið. Nýting loðnustofnsins og áhrif veiða á samband þorsks og loðnu, sem hugsanlega er kveikja þessarar umræðu, er hins vegar mál sem Hafrannsóknastofnunin er nú að rannsaka enda er mikilvægt að glöggva sig sem best á samspili þessara tegunda. Það er óneitanlega nokkurt áhyggjuefni að svo virðist sem breytt ástand og hlýnun sjávar við Ísland hafi breytt gönguhegðun loðnunnar og orsakað skert aðgengi þorsks að loðnu vegna minni skörunar í útbreiðslu þessara stofna á landgrunninu. 
Kristinn Pétursson, fiskverkandi á Bakkafirði, er líklegast sá sem hefur gengið hvað lengst í stóryrðum gagnvart starfsmönnum Hafrannsóknastofnunarinnar og líkir stofnmati á þorski við bókhaldssvik eða falsanir, þar sem stofnmat fyrri ára sé leiðrétt jafnóðum eftir því sem nýjar upplýsingar berast. Eins og margir vita, byggist svokölluð aldurs-afla aðferð sem notuð er við þorskrannsóknir, á því að árgangastærð er fyrst áætluð, en eftir því sem árgangar ganga í gegnum veiðina fæst betri vitneskja um stærð þeirra. Þegar árgangur hefur skilað sér að fullu í veiðina fæst endanlegt mat á stærð hans. Þess vegna, eðli málsins samkvæmt, leiðréttist «bókhaldið» ár hvert eftir því sem viðbótarupplýsingar um viðkomandi árgang fást og stofnmat síðasta árs er endurmetið. Það eru ekki «falsanir» þótt nýjar upplýsingar séu nýttar hverju sinni; hitt væri nær að kalla falsanir ef þær væru ekki nýttar. 
Hér er um ítrekaðan og afar ósmekklegan málflutning að ræða og í raun meiðandi ummæli um verk fjölmargra starfsmanna Hafrannsóknastofnunarinnar. Þar eð undirritaður þekkir höfundinn af áralöngum kynnum, hefur verið freistandi að skoða skrif þessi sem þátt í galgopalegu fari Kristins. Hins vegar fær málið á sig alvarlegri mynd þegar þessi skoðun er ítrekað sett á prent, að stofnunin og starfsmenn hennar stundi bókhaldssvindl í sínum daglegu störfum, iðki falsanir, sem gefi jafnvel tilefni til saksóknar á hendur þeim. Það er sannast sagna fullt tilefni til að biðjast undan slíkum skrifum, enda er það vel þekkt að marg endurtekin vitleysa getur orðið að sannleika í vitund almennings, og við það er ekki hægt að una. 
Eins og fram hefur komið er það skoðun undirritaðs að umræða um störf og aðferðir Hafrannsóknastofnunarinnar, og almennt um haf- og fiskifræðileg málefni, sé bæði eðlileg og æskileg í okkar landi. Til þess að örva umræðuna, hefur Hafrannsóknastofnunin m.a. haldið úti málstofu um haf- og fiskirannsóknir sem mælst hefur vel fyrir og er orðin mikilvægur vettvangur skoðanaskipta og upplýsingamiðlunar. Þangað eru allir velkomnir. Síðar á þessu ári mun stofnunin taka upp þráðinn og efna til þriðju hringferðarinnar um landið til að ræða brennandi málefni við íbúa við sjávarsíðuna. Að auki hefur heimasíða stofnunarinnar gegnt mikilvægu hlutverki í þessu tilliti. 
Mikilvægt er að umræðunni sé haldið á lofti sem víðast því álitamálin eru mörg og langur vegur frá því að starfsmenn Hafrannsóknastofnunarinnar séu óskeikulir. Grundvallaratriði er hins vegar að umfjöllunin sé reist á sem áreiðanlegustum upplýsingum á hverjum tíma, án þess að hagsmunatengsl eða persónulegar skoðanir ráði för. Vísindalegar niðurstöður snúast nefnilega ekki um skoðanir, heldur byggja á ályktunum á grundvelli kerfisbundinna athugana á fyrirliggjandi mælingum. Höfundur er forstjóri Hafrannsóknastofnunarinnar.
