Þjónusta stoðtækjafyrirtækisins Össurar á Akureyri hefur verið flutt í húsnæði Apótekarans í Hafnarstræti, en þar býðst Norðlendingum greiðari aðgangur að göngugreiningu, þjónustu stoðtækjafræðings og annarri sérfræðiþjónustu Össurar.
Samstarf Össurar og Apótekarans gerir verslunina að fjölbreyttri heilsumiðstöð, þar sem göngugreiningin gegnir mikilvægu hlutverki, en hún er notuð til að finna lausnir á vandamálum fólks sem lýsa sér m.a. í verkjum eða óþægindum í fótum, hnjám, mjöðmun eða baki. Tölvugreiningartæki greinir göngulag og hvort rangt álag valdi verkjum, t.d. í baki eða hnjám. Stoðtækjafræðingur mun aðstoða við mátun og aðlögun stoðtækja, s.s. gervifóta, sérsmíðaðra spelkna og fleiri tækninýjunga frá Össuri. 
Sérfræðingar fyrirtækisins verða reglulega til taks fyrir viðskiptavini Apótekarans og veita aðstoð vegna vandamála sem tengjast stoðkerfinu. Versluninni hefur verið breytt, þjónusta bætt og vöruúrval aukið með tilkomu samstarfs þessara tveggja félaga.
