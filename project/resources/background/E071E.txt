Flestar sjónvarpsstjörnur dreymir um frægð og frama á hvíta tjaldinu, þær eru hinsvegar teljandi á fingrum annarrar handar sem hafa náð því eftirsótta marki. Sæbjörn Valdimarsson hefur fylgst með George Clooney frá því að sjarmatröllið sló í gegn í sjónvarpsþáttunum Bráðavaktin - ER,. Hann er nú orðinn stórt nafn í kvikmyndaheiminum og hlaut hvorki fleiri né færri en þrjár Óskarsverðlaunatilnefningar á dögunum.
Það kemur ekki á óvart leikarinn George Clooney fékk tilnefningu til Óskarsverðlauna fyrir bestan leik í aukahlutverki í kvikmyndinni Syriana, sem verður frumsýnd um mánaðamótin. Hinar tvær tilnefningarnar, sem hann fékk, segja okkur meira um fjölhæfni leikarans því hann er tilnefndur fyrir tvo vandasömustu og mikilvægustu þætti kvikmyndagerðarinnar, handrit og leikstjórn ádeilunnar Good Night, and Good Luck. Myndin, sem hlaut einnig tilnefningu sem besta mynd ársins, er frumsýnd hérlendis núna um helgina.
Clooney hefur hægt og bítandi orðið einn eftirsóttasti leikarinn í Hollywood, hann minnir óneitanlega á klassískar karlstjörnur á borð við Clark Gable og önnur slík «kvennagull», sem komust langt á útlitinu. Clooney gæti þess vegna tekið því rólega og notið «stjörnu»-stöðunnar, en hann er metnaðarfullur og fjölhæfur listamaður sem stefnir á hæstu hæðir. Clooney vill takast á við erfiðari viðfangsefni og er kominn í þá stöðu að geta gert það sem hann vill sjálfur. Hann hefur snúið sér í auknum mæli að leikstjórn og nú síðast að handritaskrifum. Hann er orðinn harðpólitískur, eins og Good Night, Good Luck ber með sér. Það er því ekki að undra að rætt sé um að þarna sé kominn arftaki sjálfs Warrens Beatty. 
Mjór er mikils vísir
Þrátt fyrir tengsl inn í kvikmyndaheiminn, gegnum frænkuna, söngkonuna Rosemary Clooney, og frændann, Miguel Ferrer (sonur Jose og Rosemary), hefur leið Clooneys á toppinn verið löng og ströng. Jafnvel frændgarður dugar ekki til stórra hluta í Hollywood, né ósvikið stjörnuútlitið, en allt hjálpar. Ferrer kom frænda sínum í aukahlutverk í mynd með Charlie Sheen. Sú filma hefur aldrei komið fyrir almannasjónir en frammistaða (eða útlit) Clooneys, dugði til að framleiðandinn minntist hans þegar hann byrjaði með sjónvarpsþættina ER ('84). Clooney fékk lítið hlutverk og var kominn með tána á milli stafs og hurðar kvikmyndaveranna. 
ER gekk eitt tímabil og varð saga þáttanna ekki lengri að sinni og næstu árin var New World, B-mynda fyrirtæki Rogers Corman, aðal-atvinnuveitandi Clooneys í kvikmyndaborginni. Þar var lítið um glamúr og stjörnuskin og myndirnar flestar framhöld vondra og auðgleymdra hrollvekna og vísindaskáldsögulegra mynda sem báru ámóta hallærsleg nöfn og innihaldið: Grizzly II: The Predator, Return to Horror High, að ógleymdri The Return of the Killer Tomatoes ('87). Leikur í aukahlutverkum sjónvarpsþátta og -mynda var einnig drjúg tekjulind Clooneys á mögrum árum 9. áratugarins. 
Lukkuhjólið snerist leikaranum í hag þegar ER - Bráðavaktin, var endurvakin með hjálp metsöluhöfundarins Michaels Crichton, og birtist í breyttri mynd haustið 1994. Clooney fékk lítið en bitastætt hlutverk Dr. Douglas «Doug» Ross og fyrr en varði var «huggulegi» barnalæknirinn orðinn aðalaðdráttarafl þáttanna og stóru kvikmyndaverin farin að berja upp á. 
Clooney, með dýrmæta reynslu að baki í Hollywood-harkinu, fór sér ekkert óðslega og valdi hlutverk af kostgæfni. Lék í mynd Tarantinos, From Dusk Till Dawn ('97), Out of Sight ('88), sem markaði upphaf farsæls samstarf hans og leikstjórans Stevens Soderbergh, sem stendur enn; The Thin Red Line ('97), gerðri af galdrakarlinum Terence Malick og Three Kings ('98), eftir David O'Russell, sem vakti geysilegan áhuga á þessum óreynda leikstjóra og leikaranum hans, ári síðar. 
Það var ekki fyrr en Coenbræður buðu Clooney aðalhlutverkið í O Brother, Where Art Thou? ('99), að Clooney taldi að nú væru allir vegir færir og óhætt að yfirgefa öryggi sjónvarpsheimsins. Síðan hefur hann leikið í vinsælum myndum á borð við The Perfect Storm og tveimur kenndum við innbrotsþjófinn Ocean, og óhætt að fullyrða að hann er ofarlega á listanum yfir tíu, vinsælustu kvikmyndastjörnur samtímans. 
Farsæll framleiðandi
Einn af mörgum hæfileikum Clooneys er greinilega peningavit, en þessi hálffimmtuga Hollywoodstjarna á m.a. framleiðslufyrirtækið Section Eight, ásamt leikstjóranum og vini sínum Soderberg. Það hefur framleitt þrjátíu myndir, m.a. Ocean-myndirnar tvær, og er með þá þriðju á teikniborðinu. Aðeins þær hafa tekið inn yfir 900 milljónir dala. Af öðrum myndum sem Clooney hefur framleitt, má nefna Insomnia, Far From Heaven og Syriana. Clooney virðist því, líkt og kollegi hans, Mel Gibson, styðja við bakið á efnilegu ungu kvikmyndagerðarfólki meðfram því að hugsa um veskið. 
Um þessar mundir eru þeir félagar, Soderberg og Clooney, önnum kafnir við gerð The Good German, spennutryllis um sakamál sem kemur upp í Berlín rétt eftir lok síðari heimsstyrjaldarinnar. Cate Blanchett og Beau Bridges fara með aðalhlutverkin ásamt Clooney. Af öðrum myndum sem Section Eight er að gera þessa dagana er kvikmyndagerð Tishomingo Blues, metsölubókarinnar eftir Elmore Leonard. Með hlutverk dýfingarmeistarans Lenahans fer Matthew McConaughey en Don Cheadle leikur bragðarefinn Robert Taylor. 
Leikstjórnin lokkar
Líkt og starfsbræðrum hans, Mel Gibson, Paul Newman og Robert Redford, svo nokkrir séu nefndir, hefur Clooney farnast vel á nýjum og krefjandi vettvangi. Fyrsta leikstjórnarverkefnið, Confessions of a Dangerous Mind ('02), fjallar um Chuck Barris (Sam Rockwell), farsælan sjónvarpsframleiðanda (The Gong Show, The Dating Game), sem sagðist leika tveim skjöldum; Að vinnudegi loknum hjá ABC sjónvarpsstöðinni, væri hann á mála sem leigumorðingi CIA og búinn að stúta yfir þrjátíu óvinum landsins í aukavinnunni. Frumraunin hans Clooney er unnin af mikilli alúð og þroska og hin athyglisverðasta mynd í flesta staði. Sjálfur er Clooney senuþjófur í hlutverki tengiliðs CIA , en Rockwell (sem menn muna úr afar óyndislegu og ólíku hlutverki barnamorðingjans í The Green Mile), er frábærlega valinn í aðalhlutverkið. En hafa ber í huga að Clooney hafði hauk í horni, sjálfan Charlie Kaufman, einn virtasta og hugmyndaríkasta handritshöfund samtímans. Því næst leikstýrði Clooney kafla í Unscripted, þáttaröð um raunverulega leikara að freista gæfunnar í kvikmyndaborginni, eða í sömu sporum og hann þekkir manna best sjálfur. 
Eftir Confessions of a Dangerous Mind, stóðu leikstjóranum Clooney allar dyr opnar og Warner kvikmyndaverið bauð honum að leikstýra og eiga þátt í handritsgerð Good Night and Good Luck, sem var frumsýnd í fyrrahaust. Er skemmst frá að segja að myndin hlaut frábærar móttökur gagnrýnenda, fyrst á kvikmyndahátíðahringnum, síðan heima fyrir sem annars staðar. Hún var valin af fjölda gagnrýnenda, ein af 10 bestu myndum ársins 2005 og hefur þegar hlotið nokkur, eftirsótt verðlaun og sópað til sín tilnefningum. Þ. á m. sex til Óskarsverðlauna, þar sem hún kemur til greina sem besta myndin og Clooney hlaut tilnefningu sem besti leikstjóri ársins og handritshöfundur. Góð frammistaða hjá nýgræðingnum og spurning hvort hann endurtekur sama leikinn og Gibson, sem stóð árið 1995 í nákvæmlega sporum og Clooney, og vann tvöfalt fyrir Braveheart, annað leikstjórnarverkefnið sitt. Redford gerði enn betur og var kjörinn besti leikstjóri ársins fyrir frumraunina Ordinary People ('80), og hún jafnframt kjörin besta mynd ársins. (Margir hrista reyndar hausinn yfir þeirri niðurstöðu, enn þann dag í dag.) 
Ekkert virðist því útilokað þegar kemur að eftirsóttustu verðlaunum kvikmyndaheimsins en það skiptir máli að vera frægur og virtur leikari. Ekki þar fyrir, Good Night and Good Luck, á örugglega heima í Óskarstilnefningahópnum á eigin forsendum. Hún fjallar um Edward R. Murrow, fréttamann hjá CBS sjónvarpsstöðinni um miðja, síðustu öld. Hann hlaut mikla frægð fyrir einstakt hugrekki, var einn sára fárra sem voguðu sér að standa uppi í hárinu á Joseph McCarthy, þingmanninum frá Wisconsin, sem hleypti af stað ofsóknaræði þegar hann sá kommúnista í hverju horni. 
Myndin hans Clooney þykir lýsa afar vel átökunum á milli mannanna og myrku þjóðfélagsástandinu á firrtum tímum nornaveiðanna vestra, sem teygðu sig m.a. inn í kvikmyndaver Hollywood. Gæðaleikarinn David Srathairn, sem kunnastur er fyrir stórleik í perlunum hans Johns Sayles, City of Hope ('91), Eight Men Out ('88), Limbo ('99) Matewan ('87), Passion Fish ('92) og Return of the Secaucus Seven ('80), fer með hlutverk Murrows, en Clooney leikur bakhjarlinn hans hjá CBS , framleiðandann Fred Fiendly. Fleiri fáséðir eðalleikarar koma við sögu, Frank Langella, Ray Wise, Robert Downey, Jr., Patricia Clarkson og Jeff Daniels. 
Nýjasta mynd Soderbergs, Syriana, er í vaxandi hópi verka sem fjalla um margar persónur með sjálfstæða sögu að baki sem fléttast af ákveðnum ástæðum saman. Annað, nýlegt verk af þessum toga er Crash, sem deilir Óskarstilnefningum í ár með Good Night and Good Luck og Clooney. Syriana fjallar um aðild Bandaríkjanna að ástandinu í Mið-Austurlöndum, olíu, njósnir og vopn. Hún segir fjórar sögur, ein fjallar um Bob Barnes, sem Clooney leikur með tilþrifum. Barnes er útsendari CIA, leyniþjónustu Bandaríkjanna, sem flækist eins og aðrar persónur myndarinnar í vef svika og blekkinga. 
Sá sem leikstýrir Clooney og skrifar handrit Syriana, er enginn annar en Stephen Gaghan, sem hlaut Óskarinn fyrir handritið að Traffic ('80), og hlaut óspart lof fyrir Abandon ('02), frumraunina á leikstjórnarsviðinu. 
Harður slagur um Óskarinn
Að venju verður erfið og tvísýn barátta um Óskarsverðlaunin í ár sem endranær. Það kæmi örugglega ekki flatt upp á marga sem til þekkja í kvikmyndaheiminum þó að Clooney stæði uppi með tvær styttur, jafnvel þrjár. Það kemur í ljós eftir mánaðamótin. 
Í slagnum um Óskar fyrir bestan leik í aukahlutverki, þar sem hann á mikla möguleika, á Clooney í höggi við úrvalsleikarana Paul Giamatti (Cinderella Man), Jake Gyllenhaal (Brokeback Mountain),William Hurt (A History of Violence), og síðast en ekki síst, Matt Dillon í Crash. 
Keppinautarnir eru síst árennilegri í flokknum besta frumsamda handritið: Woody Allen (Match Point), Noah Baumbach (The Squid and the Whale), Paul Haggis fyrir títtnefnda Crash og félagi Soderberg fyrir Syriana. 
Leikstjórarnir fimm sem tilnefndir eru til Óskarsverðlaunanna í ár, eru sannarlega mislitur söfnuður, þar sem Ang Lee (Brokeback Mountain), þykir sigurstranglegur. Aðrir eru Bennett Miller, sem fær tilnefningu líkt og Clooney, fyrir aðra mynd sína, Capote; Steven Spielberg (München) og Paul Haggis (Crash), fylla hópinn. 
Hvað framtíðina snertir, hefur Clooney látið hafa eftir sér að hún muni snúast að mestu leyti um leikstjórn, en verkefnin berast honum á færibandi. Þar sér hann öruggara langlífi og metnaðarfyllri viðfangsefni en á leikferlinum. 
saebjorn@heimsnet.is
