SAMSÆRI þagnarinnar var rofið á Arnarhóli á laugardag þegar fólk sýndi það í verki að það væri tilbúið að tjá sig um ofbeldi sem það sjálft eða aðrir sem það þekkir til hafa orðið fyrir. Hengdir voru upp bolir sem fólk hafði skrifað á skilaboð sem það vildi koma á framfæri.
«Hluti af því að takast á við ofbeldi sem maður hefur sætt er að tala um það. Með þessu vorum við að hvetja fólk til þess. Við getum stöðvað ofbeldi með því að við, sem höfum orðið fyrir ofbeldi, tölum um það,» segir Svava Björnsdóttir, verkefnastjóri Blátt áfram, forvarnarverkefnis Ungmennafélags Íslands. 
Samtökin Styrkur - úr hlekkjum til frelsis, og verkefnið Blátt áfram skipulögðu framtakið, en það var stutt af Stígamótum, Samtökum um Kvennaathvarf, Kjarki á Akureyri, V-deginum, Femínistafélagi Íslands, UNIFEM á Íslandi, Íslandsdeildar Amnesty International og fleirum. «Við erum alltaf að finna leiðir til þess að vekja athygli á því að ofbeldi er til á Íslandi,» segir Svava. Hún segir að um 70 manns hafi komið á Arnarhól og forsvarsmenn uppákomunnar séu mjög ánægðir með hvernig til tókst. Margir hengdu upp boli með einhverju sem þeir höfðu skrifað, svo sem «Ég lifi», skilaboðum til gerenda eða upplýsingum um hve gamall viðkomandi var þegar ofbeldið hófst. Svava segir að það að hengja upp bolina hafi verið táknræn athöfn, á bak við hvern bol er manneskja og fólk sem hafi orðið fyrir ofbeldi hafi þörf fyrir að «viðra út» einhverja innri skömm, ábyrgð eða kenndir sem það hefur gagnvart ofbeldi sem það hefur orðið fyrir. 
Nánari upplýsingar má fá á vef Blátt áfram, www.blattafram.is.
