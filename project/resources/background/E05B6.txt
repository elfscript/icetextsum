VIJAY Singh sigraði á Wachovia-golfmótinu í Bandaríkjunum á sunnudagskvöldið. Singh komst þannig að hlið Tiger Woods og Phils Mickelsons hvað varðar sigra á mótaröðinni því allir hafa þeir sigrað á tveimur mótum á þessari leiktíð.
Mikil spenna var í lokin en Spánverjinn Sergio Garcia var með sex högga forystu fyrir síðasta hring en klúðraði honum gjörsamlega og þeir Singh og Jim Furyk náðu að jafna við hann þannig að þeir fóru í bráðabana. 
Garcia féll út á fyrstu holu og á þeirri fjórðu náði Singh að sigra eftir að upphafshögg Furyk hafði farið langt út fyrir braut til vinstri þar sem hann lenti í vandræðum. 
«Þeir segja að maður læri meira af því að tapa en vinna. Þessi vika ætti því að vera mér lærdómsrík,» sagði Garcia eftir að hann hafði lokið síðasta hring á 72 höggum. 
Garcia varð fimmti kylfingurinn í sögu PGA-mótaraðarinnar til að tapa niður sex högga forystu á síðasta degi. Þrátt fyrir að hafa gert það með «glæsibrag» þá verður árangur Greg Normans frá Master-mótinu 1996 sjálfsagt í efsta sæti þessa vafasama lista. Normann var með sex högga forystu fyrir síðasta daginn en tapaði fyrir Nick Faldo með fimm högga mun!
