LOKSINS er farið að fjalla um veggöng opinskátt. Það er gott, en leitt að það skuli verða svo, að hver otar sínum tota. Umræðan hófst með grein í Morgunblaðinu 4. júlí 1999, í þeim tilgangi að reynt yrði að meta hvar þörfin væri brýnust, og ná samkomulagi um röð framkvæmda. Tækist það ætti hver og einn að bíða þess þolinmóður að röðin komi að «hans» göngum. Þá þegar hafði komið fram á Alþingi tillaga um göng milli Reyðarfjarðar og Fáskrúðsfjarðar, sem var vel tekið og eru nú í vinnslu. Sjálfur benti ég á fern göng, sem eðlilegt væri að setja í forgangsröð, m.a. vegna þess hversu stutt þau yrðu og fljótunnin, t.d. Brattabrekka og Almannaskarð, en á meðan yrðu önnur jafn nauðsynleg hönnuð og undirbúin. Skemmtilega á óvart var þetta ráð upp tekið við Almannaskarð, góðu heilli.
Eftir reynslu af göngum á Vestfjörðum og um Hvalfjörð er viðhorf þjóðarinnar breytt og hún er áreiðanlega reiðubúin til átaks í þessum málaflokki og láta vinna næstu ár samfellt og helzt í tvennum göngum samtímis, þar til 10-12 brýnustu göngin eru fullgerð. Þannig ætti líka að verða mest hagræðing í heild. 
Öll rök mæla með því að næstu göng verði milli Eskifjarðar og Norðfjarðar. Þessu ráða ekki einungis landfræðilegar aðstæður, heldur líka sú atvinnuþróun sem nú á sér stað á þessu svæði. En vissulega þyrfti að byrja á fleiri göngum strax! Hverjum? 
Þrjár leiðir eru háskalegar vegna skriðufalla, um Óshlíð, að Súðavík og milli Lóns og Álftafjarðar, þ.e. um Bæjardal í Lóni og 4-5 km göng til Flugustaðadals í stað vegarins út fyrir Hvalnes. Þá hverfa úr sögu háskalegar skriður, - og hringvegurinn styttist um 14 km! Ný hugmynd og virðist frábær, komin frá Reyni Gunnarssyni, rekstrarstjóra Vegagerðarinnar á Höfn. 
Þá er athyglisverð hugmynd Vegagerðarinnar að fresta 10,7 km göngum um Öxnadalsheiði, en fyrst komi 3,7 km göng um versta hluta hennar, Bakkaselsbrekku. Leiðin lækkar lítið, 40 m, en bröttustu brekkur, hálka, illviðri og skaflar hverfa. - Þrjár leiðir lokast oft af snjó og illviðrum, Vaðlaheiði, Vopnafj.-Hérað og Hrafnseyrarheiði. Suður þaðan er álíka þröskuldur, Dynjandiheiði, og mætti opna út að Geirþjófsfirði í 160 m hæð fyrir nýjan veg að Helluskarði, - og út til Bíldudals, óvæntan veg innan Vestfjarða! 
Eru þá talin þau göng, sem mest liggur á nema þrenn þau lengstu: Til Siglufjarðar, ef menn hafa tekið sönsum og rannsakað leið í botni hans, um Hólsdal og með álmu til Fljóta, á að gizka 16 km göng alls. Líklega væri jafnlangt um Héðinsfjörð og undir Siglufjarðarskarð út í Fljót, en til þess að bjarga Siglufirði þarf göng í báðar áttir. Um Tröllatunguheiði þarf 9,4 km göng, m.a. vegna Djúpvegar. Síðast en ekki sízt þarf göng á Austurlandi, milli bæjanna við sjó og hins vegar Héraðs: Um Eskifjarðarheiði 10 km göng, frá botni Eskifjarðar í 100 m hæð að 250 m hæð í Eyvindarárdal í beinni stefnu á Egilsstaði. Lengd og stefna þessara ganga er óráðin, en öll göng þessa svæðis verða að taka mið hvert af öðru, og verður því að byrja á að hanna þau öll! 
Þetta eru nær 80 km alls og mætti vinna á 30 árum, ef einn hópur vinnur stöðugt (tvö gengi). Og á hálfu skemmri tíma, ef unnið er í tvennum göngum samtímis. Kostnaðurinn svarar afgangi ríkissjóðs á fjárlögum í 4 ár, þegar vel gengur, en myndi dreifast á 15 ár, minna en 3 milljarðar árlega. Hin fyrstu 9 göng yrðu 48 km, mætti ljúka á 9 árum fyrir 25 milljarða. 
Hugsum okkur að tveir eða jafnvel þrír hópar vinni mest hver í sínum landshluta, færu stutt á milli vinnustaða. Eftir að lokið verður þeim tvennum göngum, sem nú eru í vinnslu, og á sama tíma lokið rannsókn og hönnun nokkurra næstu ganga, þá gæti röðin verið t.d. svona: 
Hópur A: 1.Eskifj. - Norðfj. 6,5 km 2.Lón - Flugustaðad. 4,5 km 3.Hellisheiði 6,3 km 
Hópur B: 1.Óshlíð 4 km 2.Að Súðav. 5 km 3.Dýraf. - Arnarf. 5,1 km 4.Arnarf. - Geirþj. 5,2 km 5.Tröllatunguh. 9,4 km 
Hópur C: 1.Vaðlaheiði 7,2 km 2.Bakkaselsbr. 3,7 km 3.Sigluf. - Ólafsf. 11-« km Eskifjarðarheiði 10 km (álma til Fljóta eða ekki?) 
Auðvitað mætti þessi röð breytast eitthvað! Hugmyndin með þessari grein er fyrst og fremst að reyna að koma af stað umræðu og ná einhug um nokkur brýnustu göng, svo sem 10-12, og um að vinnslu þeirra verði svo hraðað, að hvergi verði óhæfileg bið eftir framkvæmdum. Mestu varðar að sátt verði um þessi göng í heild, en minna máli skiptir um röð þeirra innbyrðis, - nema allra fyrstu göngin, og miklu fremur verður samkomulag um þau ef strax er samið um fleiri og unnið hratt. Höfundur er fv. kennari.
