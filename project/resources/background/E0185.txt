ÞAÐ HEFUR verið áhugaverð umfjöllun um leikskólamál undanfarið í Morgunblaðinu og er það vonandi til marks um aukinn áhuga á uppeldismálum í samfélaginu. Í blaðinu hinn 3.3. sl. er grein um nýjan skóla, Hraunvallaskóla í Hafnarfirði, þar sem fyrirhugað er að leikskóli og grunnskóli verði undir sama þaki og starfsemi þeirra að einhverju leyti samþætt. Þar er nefnt að þetta sé líklega í fyrsta sinn sem þetta fyrirkomulag er reynt hérlendis. Daginn eftir var umfjöllun um skólastarfið í Súðavík, en þar hefur lengi verið í gangi samþætting grunnskóla og leikskóla. Við undirrituð höfum unnið að slíkri samþættingu í okkar skólahverfi og viljum segja í örfáum orðum frá þeirri góðu sambúð og samstarfi sem hún hefur haft í för með sér.
Grunnskólinn á Hólum í Hjaltadal og Leikskólinn Brúsabær hafa frá í ársbyrjun 1999 starfað saman en þá var tekin í notkun viðbygging við grunnskólahúsið sem var sérhönnuð fyrir leikskólann og jafnframt var húsnæði grunnskólans breytt m.t.t. samnýtingar og samstarfs skólanna. Mötuneyti er sameiginlegt, svo og ýmis aðstaða starfsfólks. Þá er skipulagt samstarf skólanna um þátttöku barnanna í ýmsum sameiginlegum verkefnum. Má þar nefna að elstu nemendur leikskólans, sk. skólahópur, sækja kennslu að hluta í grunnskólanum, samstarf er um danskennslu, tónlistarnám og nemendur beggja skólanna leggja til atriði á skemmtunum svo eitthvað sé nefnt. Þá taka nemendur þátt í íþróttum með yngri deildum grunnskólans. Nemendur grunnskólans koma inn í leikskóla til að lesa fyrir yngri skólasystkini og í valtímum geta nemendur yngstu deildar valið að vera inni á leikskóla og taka þar þátt í leik og starfi. 
Þegar ákvörðun var tekin um að byggja húsnæði leikskólans við grunnskólann var það með slíka samþættingu í huga. Það var meðal annars því að þakka að hér kom á vegum foreldrafélagsins gestur frá Súðavík og kynnti nýja skólabyggingu þar og það samstarf skólastiganna sem þannig væri mögulegt. Þannig að nýi skólinn í Hafnarfirði er enn eitt dæmi um þróun sem er að myndast nokkur reynsla af hérlendis. Það er okkur foreldrum, starfsfólki og nemendum hér í Hjaltadal gleðiefni að heyra að þessir starfshættir eru nú að ryðja sér til rúms í stærri skólahverfum því þetta hefur reynst góð stefna í skólastarfinu hjá okkur. Við óskum Hafnfirðingum því til hamingju með nýja skólann sinn og vonum að allur undirbúningur hans og starf í framtíðinni verði farsælt. 
ANNA STEFÁNSDÓTTIR, 
leikskólastjóri, 
GUÐRÚN HELGADÓTTIR, 
formaður byggingarnefndar, 
JÓHANN BJARNASON, 
skólastjóri grunnskólans. 
Frá Önnu Stefánsdóttur, Guðrúnu Helgadóttur og Jóhanni Bjarnasyni
