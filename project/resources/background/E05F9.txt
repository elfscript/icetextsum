JARÐSKJÁLFTAHRINA hófst síðastliðinn þriðjudag á Reykjaneshrygg, um 200-300 km suður af Reykjanestá, samkvæmt upplýsingum frá Steinunni Jakobsdóttur, deildarstjóra eftirlitsdeildar Veðurstofu Íslands. 
Síðdegis í gær virtist heldur vera að draga úr skjálftahrinunni, þótt Steinunn teldi ólíklegt að henni væri þá lokið. Að sögn Steinunnar var ekki hægt að fullyrða að ekki væri um eldvirkni að ræða á þessum slóðum, en henni þótti ýmislegt benda til að fremur væri um kvikuinnskot að ræða en eldgos. 
«Við getum ekki séð út frá þessum mælingum að um eldgos sé að ræða, allavega ekki í augnablikinu,» sagði Steinunn. «Þetta er langmesta virkni sem við höfum haft á þessum slóðum í meira en áratug. Það hafa verið skjálftar þarna, en ekki svona hrinur.» 
Fyrsti skjálftinn mældist kl. 14:30 á þriðjudag og var um 3,5 að stærð á stað nálægt 62°N og 25°V. Milli kl. 16:30 og 18 sama dag varð önnur hrina þar sem stærsti skjálftinn mældist um 4 stig. Um kl. 21.12 á þriðjudagskvöld hófst þriðja hrinan, sem stóð í um 40 mín og mældust nokkrir skjálftar á því tímabili allt að 5 að stærð. Upp úr miðnætti, aðfaranótt miðvikudags, jókst virknin aftur og virtist ná hámarki um kl. 7 í gærmorgun. Skjálftar í fyrrinótt urðu stærstir um 4,5-5 stig. 
Upptök jarðskjálftanna eru svo langt frá landinu að íslenska mælakerfið staðsetur ekki skjálftana af mikilli návæmni, þó að virknin sjáist mjög vel. Á sjálfvirkum skjálftakortum á vef Veðurstofunnar virtist skjálftavirknin ganga á land á Suðurlandi. Þetta var ekki rétt, en vegna hinnar miklu virkni suður á Reykjaneshrygg reyndi sjálfvirka skjálftakerfið að staðsetja virknina nær landi. Við nánari skoðun kom í ljós að upptök skjálftanna voru mun sunnar en sjálfvirka kortið gaf til kynna.
