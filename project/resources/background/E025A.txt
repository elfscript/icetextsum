Guðmundur Hreinn Árnason fæddist á Akureyri 23. desember 1943. Hann varð bráðkvaddur að kveldi 6. apríl síðastliðins. Foreldrar hans voru hjónin Árni Jóhannesson vélstjóri á Akureyri, f. 1894, d. 1958, og Elísabet Sumarrós Jakobsdóttir húsfreyja, f. 1912, d. 1992. Systkini Guðmundar eru Gunnar, f. 1938, Björgvin, f. 1939, d. 1960, Guðlaug, f. 1946, Anna Bryndís, f. 1947, Jakob, f. 1949, og Edda Skagfjörð, f. 1952.
Guðmundur kvæntist 28. maí 1967 Sigríði Kristjönu Kristjánsdóttur, f. í Reykjavík 1. febrúar 1945. Synir þeirra eru Björgvin, f. 1963, og Víðir, f. 1973. 
Guðmundur verður jarðsunginn frá Keflavíkurkirkju í dag og hefst athöfnin klukkan 14. 
Elsku pabbi minn, mig hefði aldrei grunað að þetta mundi bera svona brátt að, sérstaklega eftir að þú stóðst upp úr þeim veikindum sem hrjáðu þig fyrir nokkrum árum. Enda sagðistu þá ætla að verða allra karla elstur, en margt fer öðruvísi en ætlað er og skyndilega án nokkurs fyrirvara ertu tekinn frá okkur og eftir stöndum við orðlaus og dofin. Þó veit ég að þú hefðir viljað fara svona, því að eitt vildirðu alls ekki og það var að þurfa að liggja inni á spítala eða öðrum stofnunum.
Pabbi fæddist á Akureyri hinn 23. desember 1943 og urðu þau alls sjö systkinin, þannig að oft hefur verið mikill hamagangur og líf í tuskunum þegar þessi hópur var að að alast upp. Snemma fóru þeir bræður til sjós, til þess að létta undir með heimilinu, enda allt annað en auðvelt fyrir móður þeirra að standa ein uppi með hópinn eftir að faðir þeirra missti heilsu. Ég er mikið búin að spyrja sjálfan mig; af hverju þú? og af hverju núna? en svörin láta á sér standa. Þú hnippir kannski í þann sem öllu ræður og varar hann við því að í framtíðinni gæti hann þurft að standa fyrir svörum og svara mér þegar við sameinumst á ný. 
Mikið er ég feginn pabbi að þið mamma náðuð að eiga þennan tíma úti á Kýpur og ég á eftir að skoða allar myndirnar í rólegheitum, þegar ég set þær inn á tölvuna fyrir mömmu, svo að hún geti skoðað þær og minnst þessarar ferðar sem þið voruð svo ánægð með. Þegar við töluðum saman í síma meðan þið voruð úti, þá heyrði ég hvað var gaman og þið voruð strax farin að tala um næstu ferð. 
Þegar ég læt hugann reika og geng niður minningabrautina koma svo ótalmargar minningar upp í huga mér. Til dæmis að bíða eftir að þú kæmir heim af sjónum og ég tala nú ekki um þegar ég fékk að fara með þér á sjó. Það gerðist oftar en einu sinni að ég sagðist aldrei ætla að gera það aftur, sérstaklega fyrstu dagana, enda hrjáði mig sjóveiki sem þú svo reyndar læknaðir mig af seinna meir. 
Engan hef ég þekkt sem er eins vel lesinn og þú og ég efast stórlega um að ég eigi eftir að hitta einhvern í framtíðinni sem var svona vel að sér um alla skapaða hluti. Einhver okkar besti tími var þegar þú komst alkominn í land og við sameinuðumst í öðru áhugamáli, sem er söngurinn. Þessi ár sem við erum búnir að starfa saman í Karlakór Keflavíkur verða mér alla tíð ógleymanleg og sérstaklega hjartfólgin enda var söngur alla tíð ein af ástríðum þínum. Það var þér mikið kappsmál að menn færu rétt með texta, og við bræður eigum eftir að búa að því alla tíð. Allar ferðirnar sem við fórum verða mér ógleymanlegar og öll samtölin okkar, því að þú varst ekki bara pabbi minn heldur varstu svo mikill vinur minn. Þú sagðir oft við mig: «Hver sem þín ákvörðun verður, þá stend ég við bakið á þér,» og það gerðirðu sko óhikað. 
Fyrir okkur öll eru gríðarlegar breytingar framundan, sérstaklega að geta ekki tekið upp símann og hringt, minnugur þess að þeir voru ekki margir dagarnir sem við töluðum ekki saman. Við urðum að heyra hvor í öðrum daglega. Þó að ekkert sérstakt væri að var dagurinn ekki liðinn fyrr en við töluðum saman. Það er erfitt fyrir mig að geta ekki tekið upp símann og hringt og heyrt þig segja «sæll vinur minn». 
Þú varst alla tíð stoltur af okkur sonum þínum og ennfremur varstu líka alveg óhræddur við að láta okkur vita af því ef það var eitthvað sem þér mislíkaði. Allir vissu hvar þeir höfðu þig, einn af þínum höfuðkostum var hversu hreinn og beinn þú varst og ert. Mamma kveður nú í bili lífsförunaut til yfir fjörutíu ára og við synir hennar, tengdadætur og barnabörn munum slá skjaldborg um hana og styðja hvert annað á þessari stundu, sem og í framtíðinni. Við höfðum oft rætt það að það væri ekki til neitt sem héti hinsta kveðja. Ég ætla því að leyfa mér að halda áfram að vera fullviss um að við hittumst aftur, þegar okkar tími kemur að snúa heim eins og stundum er sagt. 
Elsku pabbi minn, mig langar að láta hér fylgja með nokkrar ljóðlínur úr Sigling inn Eyjafjörð eftir Davíð Stefánsson frá Fagraskógi, einn af þínum uppáhaldshöfundum. 
Loks eftir langan dag 
lít ég þig, helga jörð. 
Seiddur um sólarlag 
sigli eg inn Eyjafjörð. 
Ennþá á óskastund, 
opnaðist faðmur hans. 
Berast um sólgyllt sund 
söngvar og geisladans. 
Verja hinn vígða reit 
varðtröllin klettablá, 
máttug og mikilleit, 
Múlinn og Gjögratá. 
Hljóti um breiða byggð 
blessun og þakkargjörð 
allir, sem tröllatryggð 
taka við Eyjafjörð. 
Ástum og eldi skírð 
óskalönd birtast mér. 
Hvílíka drottins dýrð 
dauðlegur maður sér! 
Allt ber hér sama svip; 
söm er hin gamla jörð. 
Hægara skaltu, skip, 
skríða inn Eyjafjörð. 
Áfram - og alltaf heim, 
inn gegnum sundin blá. 
Guðirnir gefa þeim 
gleði, sem landið sjá. 
Loks eftir langan dag 
leit ég þig, helga jörð. 
Seiddur um sólarlag 
sigli eg inn Eyjafjörð. 
Guð geymi þig, elsku pabbi minn. 
Þinn sonur 
Víðir.
Guðmundur Hreinn Árnason skipstjóri, stýrimaður, síðustu árin starfsmaður Hitaveitu Suðurnesja, ávallt kallaður Bassi. Nú skyndilega horfinn okkur. Þótt dauðinn sé það eina sem við getum verið viss um að muni sækja okkur erum við aldrei undir hann búin. Fyrst verður blossi í huga manns við slíka frétt, þá kemur söknuður, en í dag þótt skammt sé liðið fyllist maður gleði yfir því láni sem maður getur fagnað að hafa verið samferðamaður og svili Bassa stóran hluta lífsleiðarinnar. Nú þegar rifjaðar eru upp endurminningar þess liðna finnur maður hvað Bassi hefur haft mannbætandi áhrif á mann og kemur oft upp í huga mans orðatiltæki og skoðanir hans þegar verið er að kljást við viðfangsefni því tengd. Oft þegar við vorum einhversstaðar saman gaf hann manni merki með handar- eða höfuðhreyfingu og þurfti ekki meira, því þá heyrði maður í huganum hvað hann átti við. Eitt orðatiltækja Bassa var, þetta er bara hégómi, þá átti hann við að hér væri viðfangsefni sem menn leysa. Þetta orðatiltæki heyrði ég úr huga hans korteri áður en yfir lauk, þá var hann á sjúkrabörum á leið inní sjúkrabílinn, hann lyfti hægri hendinni og gaf mér handarhreyfingu sem vakti þetta orðatiltæki upp í huga mínum. 
Fyrir fjórum árum fer Bassi í kviðaðgerð sem ætti ekki að vera í frásögur færandi, en fyrir mistök upplifir hann og fjölskyldan kvalræðistímabil og eftir 7 vikur í dái er svo komið að honum er vart hugað líf. Við aðstæður sem þessar eru flestir undir það versta búnir og spurning farin að vakna um hvort ekki sé best fyrir alla að hann fái að fara, en fyrir styrk hans og eitthvert óskiljanlegt kraftaverk kom Bassi til baka. Þessi afturkoma var ánægjuleg og vakti vonir okkar um að Bassi yrði elstur okkar allra, en sjálfsagt hefur hann notað mikinn hluta þeirrar orku sem okkur er ásköpuð í þessi átök og hann náði sér aldrei að fullu eftir þetta þótt hann hafi ekki borið það með sér. 
Ég tengdist Bassa mikið vegna óvenju trausts sambands systranna Sigríðar (Sísí) og Guðnýar. Þær hafa stutt hvora aðra í súru og sætu í þessu lífi og oftar en ekki búið í návist hvor annarrar. 
Bassi var eins og aðrir á hans aldri farinn að skipuleggja eftirlaunaárin og oft er það með tilhlökkun í huga að geta snúið sér að hugðarefnum sínum og gert allt sem mann langar til. Fyrir ótímabæran viðskilnað verður lítið úr slíkum væntingum, en það er þó ekki svo að Bassi hafi ekki notið jarðvistar, hann hefur átt góðar stundir með ástvinum og kunningjum, síðasta ljúfa upplifun þeirra hjóna var tveggja vikna ferð til Kýpur með kunningjahjónum og eru það vissulega þessar góðu minningar sem við varðveitum í huga okkar. 
Þegar brotnar bylgjan þunga, 
brimið heyrist yfir fjöll, 
þegar hendir sorg við sjóinn, 
syrgir, tregar þjóðin öll, 
vertu ljós og leiðarstjarna, 
lægðu storm og boðaföll, 
líknargjafinn þjáðra þjóða, 
þegar lokast sundin öll. 
(Jón Magnússon.) 
Sísí og fjölskyldu færum við Guðný dýpstu samúð og guð veri með ykkur öllum. 
Einar Guðberg Gunnarsson.
Kallið kemur, þeir er eftir standa eru agndofa. Mikilvægt hlutverk hefur beðið Bassa, eflaust eitthvað tengt söng enda söngur hans líf og yndi. Við munum ekki eftir Bassa nema syngjandi eða sönglandi. Í hvert sinn er við komum inn á heimili hans var Bassi syngjandi og hlæjandi. Siggi er búinn að þekkja Bassa alla sína ævi, hann ólst upp með þeim hjónum enda hafa þær systur Sísí og Guðný alltaf verið nánar. Bassi og Sísi hafa alltaf verið mikilvægur hluti af fjölskyldu okkar, alltaf komið í afmæli og aðra merkisviðurði. Einhvern veginn er ekki hægt að tala um annað þeirra hjóna nema tala um hitt líka, þau voru svo samhent hjón. 
Þegar hugsað er til baka koma sérstaklega upp í hugann nokkrir dagar er við áttum með þeim hjónum fyrir nokkrum árum, þau komu til okkar í sumarbústað í Húsafelli. Mikið var gert á þessum nokkrum dögum, víða keyrt um sveitir Borgarfjarðar og Snæfellsnesið. Þessir dagar búa enn í hjarta okkar. Einnig hefur verið ómissandi undanfarin ár að fá þau hjón til okkar á Þorláksmessu í skötuna, við sögðum alltaf að það væri afmælisveislan hans Bassa, enda hefur hann komið til okkar þann dag í mörg ár að undanskildu einu skipti, þegar hann varð sextugur, en þá fórum við bara með skötuna til hans. 
Elsku Bassi, þakka þér fyrir hlýjuna er þú hefur veitt okkur í gegnum árin. 
Elsku Sísi, þú átt minningu um hlýjan og góðan mann er mun fylgja þér um ókomna tíð. Kæru Björgvin og Víðir og fjölskyldur, þið eigið minningu um góðan föður. Megi Guð styrkja ykkur og fylgja á komandi dögum og mánuðum. 
Sigurður Geirfinnsson, 
Hrefna Höskuldsdóttir. 
Ég er harmi slegin yfir því að þú skulir svo skyndilega vera farinn, elsku Bassi. Ég trúði bara ekki fréttunum þegar pabbi hringdi og sagði mér að þú hefðir látist í sjúkrabíl á leiðinni á Landspítalann. 
Þú og Sísí hafið alltaf reynst mér svo vel og það er alltaf gott að koma í heimsókn til ykkar. 
Á miðvikudagskvöldið hvarflaði hugur minn að því hversu þakklát ég er fyrir að þú varst viðstaddur tvo mjög mikilvæga daga í lífi mínu og minnar fjölskyldu nýverið. Þegar við Ívar giftum okkur og þegar sonur okkar Finnur Guðberg var skírður. 
Þú varst sérstaklega góður maður Bassi, víðlesinn og hafðir mikla sönghæfileika. Ég hafði mjög gaman af því að hlusta á þig syngja hvort sem þú varst einn, með Karlakór Keflavíkur eða með sonum þínum Bóbó og Víði. Ég fékk mjög mörg tækifæri til að hlusta á ykkur feðgana á uppvaxtarárunum þegar við bjuggum á Hólabrautinni. Þið niðri og við fjölskyldan uppi. Mér fannst alltaf svo gaman að skreppa niður í heimsókn og fékk ávallt hlýjar og góðar móttökur. Síðustu árin hef ég ekki oft heyrt ykkur feðgana syngja saman en ég man sérstaklega vel eftir fertugsafmælinu hans Bóbó því ég skemmti mér konunglega vel við að hlusta á ykkur syngja og tralla. Það er með ólíkindum hvað þið kunnið mörg lög og hversu skemmtilega þið flytjið þau. 
Mér þykir ofsalega vænt um jólakortin frá ykkur Sísí því síðustu árin hefur þú ort ljóð og sett inn í kortið til okkar. Þegar maður horfir til baka þá finnst manni samverustundirnar hafa verið of fáar. Í ljóði þínu sem þú ortir til okkar síðastliðin jól komst þú þannig að orði: 
Þó slakni á strengjum um stund
þeir styrkjast við næsta fund. 
Svo má gefa sér tíma 
til að slá létt á síma 
það hressir, og léttir oss lund. 
Elsku Sísí, Bóbó, Víðir og fjölskyldur. Ég færi ykkur mínar dýpstu samúðarkveðjur og bið Guð um að styrkja ykkur í sorginni. 
Anna Birgitta.
Kveðja frá Karlakór Keflavíkur
Kæri félagi. 
Dauðinn spyr hvorki um stund né stað, hvorki um aðstæður né tíma. Nú þegar vorið er á næsta leiti og allt umhverfi okkar að vakna til lífsins kallar hann þig án nokkurs fyrirvara. 
Við félagarnir í Karlakór Keflavíkur höfum að venju búið okkur undir hefðbundna vortónleika og eigum eftir að njóta uppskerunnar af starfi vetrarins. 
Hvern hefði órað fyrir því að Bassi yrði ekki með? 
Bassi hafði yndi og ánægju af því að starfa með kórnum og lagði á sig ómælda vinnu í þágu hans. Nýliðar kórsins nutu þess að Bassi var sérstaklega natinn við að aðstoða þá fyrstu skrefin. 
Bassi hafði einstaklega gott viðmót og átti því mjög auðvelt með að laða fólk að sér. Í góðra vina hópi var hann hrókur alls fagnaðar, spaugsamur og glaðvær. 
Við kórfélagar sjáum á bak einstökum félaga og vini. 
Hafðu einlæga þökk fyrir félagsskapinn og vináttuna. Aðstandendum sendum við okkar innilegustu samúðarkveðjur. 
Fallinn er frá góður félagi og vinur. 
Mig setti hljóðan þegar Víðir hringdi á miðvikudagskvöldið og sagði að pabbi sinn hefði látist um kvöldið. 
«Heyrðu nú drengur, maður.» Hvernig má slíkt vera, að maður í fullu fjöri sé allt í einu hrifinn burt úr þessum heimi langt um aldur fram? 
Þetta eru því miður þau örlög sem mannfólkið býr við. Það veit enginn hvenær kallið kemur. 
Bassa kynntumst við Signý ekki fyrr en hann gekk til liðs við Karlakór Keflavíkur haustið 1995. Þar kom réttur maður á réttan stað. Bassi naut þess að vera í þeim félagsskap og eins var það mikill fengur fyrir kórinn að fá hann. Söngelskari manni hef ég ekki kynnst. Það var alltaf tækifæri til að taka lagið. 
Bassi var alltaf viss um hvaða rödd var best, en það var einmitt annar tenór. 
Gaman var að vera þar sem Bassi var, því þar var alltaf söngur og gleði í fyrirrúmi. Við í kórnum kölluðum hann textavélina. Hann kunni alla texta og vissi alltaf ef einhver kór hefði verið með viðkomandi lög. Ósjaldan leiðrétti hann okkur strákana. Sem dæmi um hversu mikilvægur Bassi var kórnum er að hann var í stjórn hans í níu ár. 
Undanfarin sumur höfum við nokkrir félagar, ásamt eiginkonum, komið saman austur í sumarbústað hjá okkur. Var þar glatt á hjalla og sungið fram á nætur. Var Bassi þar fremstur meðal jafningja. Ekki spillti það að taka góðan dúett í Eggertslaut. 
Við hlökkuðum alltaf til að fá þau Sísí og Bassa til okkar austur á Brúnaveg, því við vissum að þá yrði engin lognmolla í gangi. 
Þegar vel lét gerðist okkar maður færeyskur í háttum og söng á því fallega máli, svo unun var að. 
Síðastliðið sumar fórum við saman í ferðalög út á land með þeim hjónum og var það ákaflega skemmtilegt, því Bassi sá alltaf eitthvað skoplegt við alla hluti og var alltaf til í ýmis ævintýri. Má segja að þessar ferðir hafi liðið á tvöföldum hraða því maður gleymdi sér algjörlega. Um páskana fórum við til Kýpur. 
Er þetta ein skemmtilegasta sólarlandaferð sem við höfum farið í. 
Það var alltaf eitthvað verið að skoða, bæði landslag og fornar söguslóðir. 
Var unun að sjá og heyra hvað Bassi þekkti söguna á þessum slóðum. Það átti vel við hann að koma á staði eins og þar sem Afródíta reis úr sæ, í kirkjurústir Páls postula eða í kastala Ríkharðs ljónshjarta. Þarna var okkar maður á heimavelli og þekkti vel söguna þegar verið var að lýsa því sem fyrir augu bar. 
En öll ævintýri taka víst enda og eftir ánægjulega ferð komum við heim á sunnudaginn en þremur dögum seinna ert þú allur kæri vinur. Ég held að við verðum að skoða myndirnar úr þessari ferð einhvern tímann seinna. 
Öll höfum við misst mikið, en þó enginn eins og Sísí og hennar fjölskylda. 
Elsku Sísí. Megi góður Guð styrkja þig og fjölskyldu þína á þessum erfiðu tímum. 
Bassi minn. Nú ert þú kominn á nýjan áfangastað og við erum viss um að þú munt taka lagið á þessum slóðum. Þú kannt örugglega textana. Þakka þér kæri vinur fyrir allar þær ánægjulegu stundir sem þú hefur gefið okkur. Við erum rík af góðum minningum um þig vegna þess að við fengum að kynnast og njóta þeirrar gleði og hlýju sem þér einum var lagið. 
Megi góður Guð varðveita þig og blessa minningu þína. Þínir vinir 
Páll og Signý.
Á árunum 2000 til 2002 stjórnaði ég Karlakór Keflavíkur. Þegar maður kemur inn í 40 manna hóp nýrra andlita, þar sem maður þekkir ekki nema einn eða tvo fyrir, tekur nokkurn tíma að læra öll andlitin, hvað þá nöfnin, en suma þekkir maður strax. Einn af þeim sem ég tók mjög fljótlega eftir var lítill naggur, greinilega eitilharður, en hafði í kringum sig eitthvað mjög sérstakt. Ég tók eftir því að hann var ákveðinn miðdepill, hann naut sín vel sem foringi án þess að reyna að vera það og menn flykktust að honum. Í starfinu bar einhvern ljóma af honum, hann stóð alltaf á sínum stað væri stætt og stundaði starf sitt af einlægni og eljusemi sem smitaði vel út frá honum. Fljótt komst ég líka að því að hann var algjör alfræðiorðabók á allt það sem karlakórar hafa nokkru sinni sungið og það var hægt að fletta upp í honum eins og tölvubókhaldi í þeim málum. Þessi ágæti maður, Guðmundur Árnason, bar hið undarlega viðurnefni «Bassi» þó svo að hann syngi tenór, af hverju er mér enn hulin ráðgáta. Smátt og smátt kynntist ég manninum betur og líkaði vel. Við þurftum að taka saman höndum á stjórnunar- og félagssviði kórsins og það var gott að hafa í þeim tilfellum mann sem hægt var að treysta að öllu leyti skilyrðis-, undanbragða- og svikalaust. 
Þegar ég lét af störfum fyrir kórinn bundust við vinaböndum og hétum að hittast sem allra fyrst aftur. Í erli tímans er allt of lítið gert af því að sinna þeim vinum sem maður hefur eignast, það á alltaf að bíða betri tíma og annarra tækifæra. Við töluðum saman nokkrum sinnum í síma, en hittumst ekki aftur. Við fráfall Bassa rennur enn einu sinni upp fyrir mér fallvaltleiki tímans og hversu undarlega fljótt af er skorið. Ég vil votta Sigríði eiginkonu Bassa og Víði syni hans sem ég einnig kynntist ágætlega, svo og öðrum í fjölskyldu hans, samúð mína og virðingu fyrir góðum dreng sem genginn er. 
Smári Ólason.
Seint á miðvikudagskvöldi 6. apríl hringdi síminn og í símanum var Víðir að tilkynna að faðir hans væri látinn, okkur setti hljóð. 
Maður skilur ekki hvers vegna fólk er hrifið af vettvangi lífsins þegar það hefur gengið í gegnum miklar þjáningar vegna veikinda og lifa þær af, eins og Bassi vinur okkar, en það var hann ætíð kallaður. Hann var einn af þessum hetjum, þess vegna er erfitt að sætta sig við skyndilegt fráfall hans. Við hjónin kynntumst Sísí og Bassa árið 1981 á Mallorca og hefur sú vinátta eflst með hverju ári, við getum ekki látið hjá líða að minnast þeirra góðu stunda sem við áttum saman t.d. á ferðalögum erlendis, sumarbústaðaferða að ógleymdum samverustundum, hvort sem var á heimili þeirra eða okkar. 
Kæri vinur, þín er sárt saknað, við þökkum þér allar þær góðu stundir sem við áttum saman. 
Þegar við töluðum saman í síma kvaddi hann ætíð með þessum orðum, «vertu sæll að sinni,» við gerum hans orð að okkar og segjum, vertu sæll að sinni, kæri vinur. Hafðu þökk fyrir allt. 
Elsku Sísi, Bóbó, Víðir og fjölskyldur, við vottum ykkur okkar dýpstu samúð, 
Þorleifur og Guðný. Þegar ég var að fara úr vinnunni á sjötta tímanum hinn 6. apríl mætti ég Bassa í útidyrunum þar sem hann var einnig á heimleið. Hann var hinn hressasti að sögn, nýkominn úr páskaferð frá Kýpur og lét vel af sér, sólbrúnn og sællegur. Um þremur tímum síðar hringdi svili Bassa og sagði mér frá því, að hann hefði fengið hjartaáfall, og skömmu síðar hringdi hann aftur og tjáði mér að Bassi væri allur. Það var afskaplega erfitt að trúa og sætta sig við að þetta væri staðreynd, sem ekki yrði breytt, og óraunverulegt að Bassi, sem ég hafði verið að rabba við 34 tímum áður, væri nú allur. 
Bassi hóf störf hjá Hitaveitu Suðurnesja hinn 15. október 1996. Hann var afskaplega þægilegur og góður starfsmaður sem virtist ekki vita hvað nei var. Það var sama hvað hann var beðinn að gera, það var allt sjálfsagt. Hans aðalstarf var álestur orkumæla en auk þess var hann, vegna lipurðar sinnar, beðinn að sinna margskonar verkefnum og voru ófá viðvikin sem hann innti af hendi fyrir mig persónulega. Bassi var góður félagi og var mikilvægur hluti af bridsmenningunni á aðalskrifstofunni. Hann var ekki hávær en hafði mjög lúmskan húmor sem gaman var að. 
Þetta skyndilega fráfall nú kom mér mjög á óvart því Bassi virtist vera búinn að ná sér sæmilega eftir mjög erfið veikindi fyrir um fjórum árum eftir mistök í skurðaðgerð. Þá lá hann á milli heims og helju og var kvaddur hinstu kveðju oftar en einu sinni. Bassi þráaðist þá við og náði þokkalegri heilsu, en varð nú að láta í minni pokann. 
Það er mikill missir fyrir Hitaveitu Suðurnesja hf. að sjá á bak slíkum starfsmanni. Sá missir er þó hégómi einn miðað við missi eiginkonunnar, sonanna og fjölskyldunnar í heild. Ég vil fyrir hönd fjölskyldu minnar og fyrir hönd Hitaveitu Suðurnesja hf. votta eiginkonu hans, Sigríði Kristjánsdóttur (Sísi), sonunum Björgvini og Víði og öðrum ættingjum og vinum þeirra hjóna mína innilegustu samúð og vona að góður Guð styrki þau öll í sorg þeirra. 
Júlíus Jónsson forstjóri 
Hitaveitu Suðurnesja hf.
