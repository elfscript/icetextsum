Eyjólfur Konráð Jónsson heitinn, ritstjóri Morgunblaðsins og síðar alþingismaður, var með framsýnni mönnum og að mörgu leyti á undan sinni samtíð. Eitt þeirra mála, sem hann hóf að fjalla um löngu á undan öðrum, var þróun almenningshlutafélaga og virks hlutabréfamarkaðar hér á landi. Árið 1968, er hann var ritstjóri á Morgunblaðinu, gaf Eykon út bókina Alþýðu og athafnalíf, þar sem hann fjallaði um hugmyndir sínar um einkavæðingu og almenningshlutafélög. Sigurður B. Stefánsson, framkvæmdastjóri Eignastýringar Íslandsbanka, segir í bók sinni, Hlutabréf og eignastýring, sem út kom fyrir tveimur árum: «Enginn vafi leikur á því að Eyjólfur Konráð var í hópi fyrstu frumkvöðla á sviði almenningshlutafélaga og viðskipta með hlutabréf á Íslandi og langt á undan sinni samtíð.»
Auðstjórn 
almennings 
Eyjólfur Konráð bjó til hugtakið auðstjórn almennings. Hann vildi að almenningur yrði virkur þátttakandi í íslenzku atvinnulífi - sem eigendur fyrirtækja, ekki einvörðungu sem launþegar. 
Í innganginum að Alþýðu og athafnalífi skrifaði Eyjólfur Konráð: «Og sannfærður er ég um, að heilbrigt og traust athafnalíf verður aðeins tryggt með samstilltu átaki margra manna. Þar er ekki um aðra leið að ræða en stofnun og starfrækslu margra opinna hlutafélaga í eigu íslenzkrar alþýðu. 
Enginn má þó skilja orð mín svo, að ég vanmeti framtak einstakra manna, sem leggja út í atvinnurekstur, smáan og stóran. Þvert á móti tel ég, að örva beri sem allra flesta til þess að gerast sjálfstæðir atvinnurekendur, hvort heldur þeir taka sér fyrir hendur að reka trillubát eða iðjuver. 
En mergurinn málsins er sá, að íslenzka þjóðin vill ekki, að örfáir auðmenn ráði yfir öllum hennar atvinnurekstri. Auðjöfnun er hér meiri en annars staðar, og þess vegna geta ekki fáir menn komið á fót öflugustu atvinnufyrirtækjunum, en hins vegar er fjármagn til í höndum fjöldans. Ef það er virkjað með sameiginlegu átaki í atvinnurekstri, má lyfta Grettistaki.» 
Í fyrsta kafla bókarinnar, Auðstjórn almennings, sagði Eykon ennfremur: «Almenningshlutafélög eru ekki einungis mikilvæg af efnahagsástæðum, heldur eru þau e.t.v. þýðingarmesti þátturinn í því þjóðfélagskerfi, sem nefna mætti auðstjórn almennings eða fjárstjórn fjöldans. Er þar átt við mikilvægi þess, að sem mestur hluti þjóðarauðsins dreifist meðal sem allra flestra borgara landsins, að auðlegð þjóðfélagsins safnist hvorki saman á hendur fárra einstaklinga né heldur ríkis og opinberra aðila. Þeir, sem þessa stefnu aðhyllast, telja þá þjóðfélagsþróun æskilegasta, að valdið, sem fylgir yfirráðum yfir fjármagni, dreifist sem mest á meðal landsmanna allra. Þeir benda á hættuna, sem er því samfara, er fjármálavald flyzt í stöðugt ríkara mæli yfir á hendur þeirra, sem fyrir hafa pólitíska valdið; þá fyrst sé veruleg hætta á misnotkun valdsins. 
Samkvæmt þeim kenningum, sem hér er fjallað um, byggist heilbrigð lýðræðisleg þróun á því, að sem allra flestir einstaklingar séu fjárhagslega sjálfstæðir; þeir eigi hlutdeild í þjóðarauðnum, en séu ekki einungis leiguliðar eða starfsmenn ríkisins. Þá muni sjálfstæði manna, öryggi, þroski, ábyrgðartilfinning og lífshamingja aukast, og þá muni framleiðsla og auðæfaöflun þjóðfélagsins einnig verða mest. 
Þessar kenningar hníga að því, að með dreifingu auðmagnsins séu skert áhrif valdhafanna að því marki, sem bæði þeim og öðrum sé heppilegast. Embættismenn og stjórnmálamenn geti þá ekki seilzt lengra inn á umráðasvið einstaklingsins en góðu hófi gegnir. Til þess hafi þeir ekki þann styrk, sem umráðavald, jafnt yfir fjármagni sem stjórnkerfi landsins, mundi ella veita þeim. Þannig skapist það heilbrigða jafnvægi milli hinna ýmsu valdastofnana og fólksins í landinu, sem eitt sé þess megnugt að tryggja varanlegt lýðræði og trausta þjóðfélagsskipun.» 
Eyjólfur Konráð fjallaði jafnframt í bók sinni um þær fáu fyrirmyndir, sem þá voru til erlendis að einkavæðingu ríkisfyrirtækja, þótt hann teldi að þess kynni að verða «langt að bíða að ríkisfyrirtækjum verði hér á landi breytt í einkafyrirtæki». 
Raunveruleg almenningshlutafélög 
Þegar íslenzkt atvinnulíf er skoðað, 37 árum eftir að Eyjólfur Konráð Jónsson skrifaði bókina um alþýðu og athafnalíf, er ljóst að ótalmargt af því, sem hann skrifaði þá um og var alls ekki íslenzkur veruleiki á þeim tíma, hefur síðan gengið eftir. Verðbréfamarkaður varð til hér á landi um miðjan níunda áratuginn. Í tíð Eykons voru ekki til nein raunveruleg opin almenningshlutafélög. Um síðustu áramót voru hins vegar fimmtán hlutafélög með fleiri en 1.000 hluthafa skráð í Kauphöll Íslands. Þeirra fjölmennust eru Kaupþing banki, með tæplega 28.000 hluthafa, Burðarás (áður Eimskipafélagið) með rúmlega 20.000 hluthafa, Íslandsbanki með yfir 10.000 hluthafa og Landsbankinn með tæplega 13.000 hluthafa. Samkvæmt skattframtölum landsmanna á síðasta ári áttu þá um 50.700 fjölskyldur hlutabréf í innlendum fyrirtækjum. Það eru um 40% fjölskyldna í landinu, sem samkvæmt skilningi skattyfirvalda eru um 127.000. Hlutabréfaeign er þannig orðin talsvert almenn, ekki þó jafnalmenn og bíla- og íbúðareign, því að yfir 90.000 fjölskyldur áttu fasteign í fyrra og 94.000 áttu bíl. 
Jafnframt liggur fyrir að einkavæðing ríkisfyrirtækja hefur stuðlað mjög að því að gera almenning að eigendum hlutafélaga. Fleiri ríkisfyrirtæki hafa verið einkavædd en nokkur hefði getað gert sér í hugarlund í lok sjöunda áratugarins. Þar ber auðvitað hæst einkavæðingu ríkisbankanna og fjárfestingarsjóða á vegum ríkisins og nú þessa dagana Símans, en einnig má nefna félög á borð við Jarðbora ríkisins og Lyfjaverzlun ríkisins, sem voru að talsverðum hluta seld almenningi í dreifðri sölu. 
Sala stórra ríkisfyrirtækja fjölgaði mjög hlutafjáreigendum, þótt alla jafna hafi almenningi aðeins staðið til boða að bjóða í minnihluta bréfa í einkavæddum fyrirtækjum. Þannig skráðu tugir þúsunda manna sig fyrir bréfum í bönkunum; tæplega 11.000 manns í Fjárfestingarbanka atvinnulífsins árið 1998, um 40.000 í Landsbankanum í tveimur útboðum 1998 og 1999 og algjör metfjöldi í Búnaðarbankanum, um 93.000 manns í útboðinu 1998 og 23.500 manns í útboði árið eftir. Síðar kom í ljós að um 30.000 manns höfðu í fyrra útboðinu framselt öðrum kennitölur sínar, en það breytti ekki því að um tíma áttu um 60.000 manns hlut í Búnaðarbankanum. Eins og sjá má af ofangreindu hefur hluthöfunum í gömlu ríkisbönkunum síðan fækkað mjög verulega, en gera má ráð fyrir að flestir þeir, sem selt hafa hlut sinn, hafi hagnazt bærilega á sölunni miðað við upprunalegt kaupverð, þótt yfirleitt hafi ekki verið um stórar upphæðir að ræða. 
Dregur úr áhrifum almennings á ný 
Hefur auðstjórn almennings þá verið komið á? Auðvitað sýna ofangreindar tölur að gífurleg breyting hefur orðið á undanförnum áratugum. En ýmislegt bendir því miður til að sú þróun að einstaklingar eignist hlutabréf í fyrirtækjum hafi í bili náð hámarki hér á landi og nú dragi á ný úr áhrifum almennings í hlutafélögum. Samkvæmt upplýsingum frá ríkisskattstjóra fækkaði fjölskyldum, sem eiga hlutabréf, úr um 52.500 árið 2002 í 50.700 í fyrra. Það kemur heim og saman við síðustu ársskýrslu Kauphallar Íslands, en þar kemur fram að einstaklingar og heimili áttu 17% hlutafjár í skráðum fyrirtækjum árið 2002, en það hlutfall hafði í lok síðasta árs lækkað í 13%. Á sama tíma hafa eignarhaldsfélög af ýmsu tagi aukið hlut sinn úr 33% í 45% heildarhlutafjár. 
Þessum upplýsingum ber líka saman við það, sem fram kom í svari Valgerðar Sverrisdóttur viðskiptaráðherra við fyrirspurn Einars K. Guðfinnssonar alþingismanns á þingi í síðasta mánuði. Þar má t.d. lesa að hlutur einstaklinga í Burðarási lækkaði úr 53% árið 2001 í 17% í fyrra. Á sama tíma lækkaði hlutur einstaklinga í Straumi fjárfestingarbanka úr 41% í 9%. Í Opnum kerfum lækkaði hlutur einstaklinga úr um 35% árið 2000 niður í hér um bil ekki neitt í fyrra. Í Össuri lækkaði þetta hlutfall úr tæplega 18% árið 2000 niður í tæplega 9% í fyrra. Í Flugleiðum áttu einstaklingar rúmlega 28% árið 2001, en rúmlega 8% í fyrra. Í Og fjarskiptum lækkaði þetta hlutfall úr 16% árið 2000 í 5% í fyrra. Og í gamla ríkisfyrirtækinu Jarðborunum, sem margir eignuðust hlut í við einkavæðingu, lækkaði hlutur einstaklinga úr 24% í 17% frá 2001 til 2004. 
Í ýmsum hlutafélögum hafa einstaklingar þó haldið sínum hlut eða aukið hann - það á t.d. við um viðskiptabankana þrjá - og í sumum tilfellum hefur hlutur einstaklinga aukizt, eins og í Bakkavör þar sem hann hækkaði úr tæplega 8% árið 2000 í 26% í fyrra. 
Einar K. Guðfinnsson sagði í Morgunblaðinu 6. marz sl. að skýringuna á minnkandi hlut einstaklinga í umræddum fyrirtækjum mætti að einhverju leyti rekja til þess að einstaklingar sem hefðu átt í hlutafélögum hefðu í auknum mæli slegið sér saman um eignarhaldsfélög sem héldu utan um hlutabréf nokkurra einstaklinga. 
«Hitt er ljóst að á síðasta ári fóru fram gríðarlega mikil hlutafjárútboð í mörgum af stærstu fyrirtækjum landsins. Þessum hlutafjárútboðum var beint nær eingöngu að svonefndum stofnfjárfestum, þannig að einstaklingar áttu ekki þess kost að kaupa hlutabréf í þeim útboðum og það hygg ég að skýri frekar þessa þróun; að stofnfjárfestarnir, þ.e. stóru fjárfestarnir - lífeyrissjóðir og öflugri einstaklingar og fyrirtæki þeirra, eru orðnir miklu stærri hluti af eigendum þessara stóru fyrirtækja en áður,» sagði Einar. 
Þingmaðurinn benti jafnframt á það í samtali við blaðið að nauðsynlegt væri að auka tiltrú fólks á að fjárfesta í fyrirtækjum, en til þess þyrfti að treysta stöðu minni hluthafa og einstaklinga, t.d. hvað varðar yfirtökuskyldu. Réttur smærri hluthafa var einmitt eitt af þeim málum, sem Eyjólfur Konráð Jónsson barðist hvað ötullegast fyrir. 
Sömuleiðis hefur það gerzt undanfarin ár að skráðum félögum í Kauphöllinni hefur fækkað og þar með möguleikum almennings til að festa fé sitt í hlutabréfum. 
«Heilbrigð 
lýðræðisleg þróun» 
Meðal annars af þessum sökum hefði átt að nota tækifærið við einkavæðingu Landssíma Íslands hf. og gefa almenningi kost á að kaupa hlut í fyrirtækinu strax í upphafi. Flestir sérfræðingar, sem hafa tjáð sig um málið, telja að þannig hefði mátt efla hlutabréfamarkaðinn og tiltrú almennings á honum. Þess í stað var ákveðið að selja Símann hópi a.m.k. þriggja kjölfestufjárfesta, en ekki á að bjóða almenningi bréf fyrr en eftir tvö og hálft ár. 
Þetta er ein ástæða hinna gífurlegu viðbragða einstaklinga við margumræddri Viðhorfsgrein Agnesar Bragadóttur hér í blaðinu í byrjun síðustu viku. Almenningur er augljóslega áhugasamur um að eignast hlut í þessu stóra, öfluga og arðsama fyrirtæki. Fólk vill ekki að fáar viðskiptasamsteypur gleypi Símann. Og þótt þeir, sem gæta ríkissjóðs, vilji auðvitað fá sem hæst verð fyrir Símann er það ekki eina markmiðið með sölunni, eins og Morgunblaðið hefur ítrekað bent á. Annað mjög mikilvægt markmið er að stuðla áfram að því að gera venjulegt fólk að eigendum fyrirtækja - að efla auðstjórn almennings. 
Eins og fram kom í tilvitnun í bók Eyjólfs Konráðs Jónssonar í upphafi þessa Reykjavíkurbréfs snýst það ekki einvörðungu um peninga að gera almenning að eigendum atvinnufyrirtækjanna í landinu. Það snýst um «heilbrigða lýðræðislega þróun», að því valdi, sem peningunum fylgir, sé dreift hæfilega, að það þjappist ekki saman í höndunum á fáum einstaklingum. 
Eyjólfur Konráð hafði sérstakan hæfileika til að laða að sér ungt fólk. Hann hafði rík áhrif á a.m.k. tvær kynslóðir ungs fólks í Sjálfstæðisflokknum með framsæknum hugmyndum sínum. Ungir sjálfstæðismenn höfðu gjarnan á orði að hann hefði aldrei gengið úr Heimdalli þótt aldurinn segði annað. Á áttunda áratug síðustu aldar tóku menn af þeirri kynslóð, sem nú er enn ráðandi í Sjálfstæðisflokknum, upp ýmsar af hugmyndum Eykons er ráðizt var í herferð gegn ríkisafskiptum undir yfirskriftinni Báknið burt. Á seinni hluta níunda áratugarins fóru ungir sjálfstæðismenn aftur í herferð fyrir einkavæðingu ríkisfyrirtækja og gerðu þá orð Eykons, auðstjórn almennings, að kjörorði sínu. 
Á þessum tíma einblíndu ungir sjálfstæðismenn - sem eru flestir ekki lengur ungir sjálfstæðismenn, heldur í áhrifastöðum í Sjálfstæðisflokknum, í öflugum fyrirtækjum og í hagsmunasamtökum - á þann þátt hugmynda Eyjólfs Konráðs sem sneri að því að minnka völd stjórnmálamannanna og færa þau í hendur almennings með sölu ríkisfyrirtækja. Segja má að það hafi tekizt vel að hrinda þessum hugmyndum í framkvæmd, þótt enn megi gera betur í því að færa verkefni frá ríkisvaldinu til einkaframtaksins. Davíð Oddsson, utanríkisráðherra og formaður Sjálfstæðisflokksins, hafði á orði í gær, föstudag, er hann og Halldór Ásgrímsson héldu blaðamannafund vegna 10 ára afmælis stjórnarsamstarfsins í dag, að stjórnin hefði verið áhugasöm um að draga úr eigin völdum. Það er rétt og það hefur meðal annars gerzt með einkavæðingunni. 
Á áttunda og níunda áratug síðustu aldar veltu menn þannig ekki fyrir sér að ráði því sem Eyjólfur Konráð hafði sagt á sjöunda áratugnum, að auðlegð þjóðfélagsins ætti ekki að safnast á hendur fárra einstaklinga. Sennilega var það vegna þess, sem Eykon benti á sjálfur, að það var þá enn ekki mikið af mjög ríku fólki á Íslandi og auðjöfnun hér meiri en víðast hvar í nágrannalöndum okkar. Eina samþjöppunin í viðskiptalífinu, sem ungir sjálfstæðismenn sáu ástæðu til að gagnrýna og berjast gegn, var starfsemi Sambands íslenzkra samvinnufélaga, sem nú er úr sögunni. 
Á síðustu árum hefur efnafólki hins vegar fjölgað á Íslandi - og það er gott og jákvætt. Það er rökrétt afleiðing þeirra miklu breytinga í frjálsræðisátt, sem gerðar hafa verið í tíð núverandi ríkisstjórnar og þeirrar, sem sat á undan henni. En rétt eins og það þarf að takmarka hið annars nauðsynlega og þarfa ríkisvald, á að takmarka völd þeirra, sem eiga mikla peninga. Valdið hefur færzt frá litlum hópi stjórnmálamanna, meðal annars fyrir tilstilli einkavæðingar, en við erum litlu betur sett ef það færist bara til lítils hóps eignamanna. Því miður eru ýmis merki um að sú verði þróunin, verði ekkert að gert. 
Þáttur í að takmarka vald hinna fáu er að efla fjárstjórn fjöldans; að gera sem flesta borgara fjárhagslega sjálfstæða eigendur fyrirtækja, sem geta m.a. veitt umsvifamönnum í viðskiptalífinu aðhald með fjárfestingum sínum og með afskiptum sínum af rekstri hlutafélaga á aðalfundum þeirra. 
Það er þess vegna full ástæða til þess að ungir sjálfstæðismenn dagsins í dag taki enn á ný upp merki Eyjólfs Konráðs Jónssonar og berjist fyrir raunverulegri auðstjórn almennings. Þegar þeir berjast fyrir að ríkisfyrirtæki verði einkavædd, eiga þeir að beita sér fyrir því að almenningi verði boðinn hlutur til kaups og að eignaraðild sé dreifð. Þeir eiga að beita sér fyrir dreifðri eignaraðild stórfyrirtækja almennt - meðal annars til að þau geti haldið áfram að vera skráð í Kauphöllina - og að réttur lítilla hluthafa sé tryggður. Og þeir eiga að stappa stálinu í þingmenn sína og ráðherra að taka nú á og setja alvöru löggjöf, sem setur viðskiptalífinu hæfilegan ramma. Allt þetta er þáttur í að tryggja í sessi á Íslandi «það heilbrigða jafnvægi milli hinna ýmsu valdastofnana og fólksins í landinu, sem eitt sé þess megnugt að tryggja varanlegt lýðræði og trausta þjóðfélagsskipun».
