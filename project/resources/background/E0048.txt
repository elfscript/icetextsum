ÁKVÖRÐUN Auðuns Georgs Ólafssonar, að taka ekki við starfi fréttastjóra Útvarpsins, er skiljanleg eftir þann hamagang sem á honum hefur dunið, að mati Gunnlaugs Sævars Gunnlaugssonar, formanns útvarpsráðs. Hann sagði ákvörðun Auðuns hafa valdið sér vonbrigðum, en hann ætlaði ekki að álasa Auðuni. Það væri varla í mannlegu valdi að standast slíkt áhlaup sem hann hefði orðið fyrir. 
Gunnlaugur segir að fundur hans og Auðuns í fyrradag hafi ekki verið neinn leynifundur. Hann hafi hitt Auðun, líkt og hann hitti fjölda fólks daglega. Auðun segir í yfirlýsingu sinni að það hafi verið reynt að koma sér í vandræði í fyrrnefndu viðtali og það tekist. Varð hann missaga um hvort hann hefði átt fund með formanni útvarpsráðs. 
Gunnlaugur taldi að viðtalið þyrfti að skoða í ljósi þeirra aðstæðna sem ríktu þegar það var tekið. «Mönnum væri hollt, sérstaklega þeim sem eru að útvarpa þessu, að setja sjálfa sig í hans spor. Mér hefur þótt fyrir neðan allar hellur framganga fréttastofunnar, sem hefur gengið allt of hart fram vegna sinna hagsmunamála. Það hlýtur að vera umhugsunarefni fyrir ráðamenn á Ríkisútvarpinu, allt þetta mál, sem ég tel að eigi að skoða í framhaldinu.» 
Hvað framhaldið varðar taldi Gunnlaugur Sævar marga möguleika í stöðunni sem nú er komin upp. Hægt væri að bíða eftir nýjum lögum um Ríkisútvarpið varðandi ráðningu í stöðu fréttastjórans, líkt og ákveðið var að gera með stöðu Jóhanns Haukssonar fyrir norðan. Önnur leið væri að auglýsa stöðuna aftur. Sú hlyti að verða niðurstaðan ef menn ætluðu að ráða í starfið. Ef til vill þyrfti ekki að vænta margra umsókna, ef umsækjendur mættu eiga von á «trakteringum eins og þessi ungi maður varð fyrir», sagði Gunnlaugur. 
Verður eitthvað gert, t.d. af hálfu útvarpsráðs, til að bera klæði á vopnin innan stofnunarinnar? 
«Útvarpsráð getur haft skoðun á hinu og þessu, en það ræður engu. Það er umsagnaraðili um stöður, en ræður ekki í þær. Útvarpsstjóri er hið endanlega vald innan stofnunarinnar. Við höfum enga stöðu í það að gera neitt slíkt. Ég ber fyllsta traust til Markúsar og sé ekki að þetta hafi nokkur áhrif á hans stöðu,» sagði Gunnlaugur. 
En hefur orðstír stofnunarinnar beðið hnekki? 
«Já, ég get ekki neitað því að mér finnst það. Sérstaklega fréttastofu Útvarpsins. Ég væri ekki heiðarlegur ef ég segði annað. Mér finnst allt þetta mál fyrir neðan virðingu manna sem ætlast til þess að þeir séu teknir alvarlega. Þetta er eins og grófasta gerð af einelti sem maður hefur orðið vitni að síðustu dagana.»
