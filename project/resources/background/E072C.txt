HAFIÐ bláa, nýr söngleikur eftir Kikku og Þorvald Bjarna Þorvaldsson, verður frumsýndt í Austurbæ klukkan 13.30 í dag. Um er að ræða neðansjávarævintýri fyrir alla fjölskylduna sem segir frá Kletti litla karfa og torfunni hans sem býr á Íslandsmiðum, en þar lenda karfarnir í ýmsum ævintýrum. Með helstu hlutverk í sýningunni fara þau Ívar Örn Sverrisson, Halla Vilhjálmsdóttir, Jón Jósep Snæbjörnsson og Selma Björnsdóttir, en leikstjóri er Agnar Jón Egilsson.
«Þetta er fyrst og fremst ævintýri,» segir Agnar. «Þetta er fjölskyldusöngleikur með tónlist eftir Þorvald Bjarna, sem er úr öllum áttum og alveg rosalega skemmtileg,» segir leikstjórinn, og bætir því við að mikið hafi verið lagt í að skapa raunverulega neðansjávarveröld. «Það eru svo margir þættir sem búa til þennan heim. Það er bæði hljóðheimur hafsins, fiskarnir sjálfir, það er að segja förðun og búningar, og svo líkamstjáning sem kemur í gegnum dansinn. Svo er það hafið sjálft sem myndað er með myndlistinni og lýsingunni. Þetta er orðið svo fallegt að stundum gleymir maður að leikstýra,» segir Agnar. 
Í verkinu koma fyrir hin ýmsu sjávardýr, en karfinn Klettur, sem leikinn er af Ívari Erni Sverrissyni, er í aðalhlutverki. «Ein af ástæðum þess að sagan fjallar um karfa er sú að þeir eru rauðir og svo fallegir á litinn. Þarna er líka stór humar með svakalegar klær, en þarna erum við að blanda saman bæði grímuleik og svo dansi,» segir Agnar, sem aldrei hefur leikstýrt neðansjávardýrum áður. «Nei ég hef ekki leikstýrt fiskum. Ég hef leikstýrt alls kyns tröllum og dýrum, en aldrei neðansjávardýrum.» 
Sérstaka athygli vekur að söngkonan góðkunna Selma Björnsdóttir leikur illmennið í verkinu. « Selma leikur hættu hafsins, skötuna ógurlegu. Selma er náttúrulega rosalega falleg og það sem er svo gaman við það er að pabbarnir geta alveg orðið skotnir í henni. Þeir verða hins vegar örugglega hryggir þegar hún fær makleg málagjöld,» segir Agnar. «Svo leikur Jónsi hetjuna í sýningunni og það er mjög gaman að sjá þau tvö með þessa rosalegu sviðsreynslu, sem þau fengu til dæmis í Eurovision. Ég hef bara aldrei kynnst meiri fagmönnum,» segir leikstjórinn, sem aðspurður segist sáttur með útkomuna. «Já ég er rosalega ánægður,» segir Agnar að lokum. Hafið bláa í Austurbæ: Sýningar alla sunnudaga klukkan 13.30. Miðasala í Austurbæ, Snorrabraut 37, og á midi.is. Miðaverð er 3.200 kr. fyrir fullorðna og 2.900 kr. fyrir börn.
