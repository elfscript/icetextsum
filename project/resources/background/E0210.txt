Í ÁRSBYRJUN gaf viðskipta- og hagfræðideild Háskóla Íslands út annað hefti vísindatímaritsins Tímarit um viðskipti og efnahagsmál. Heftið er gefið út einu sinni á ári og í þetta skiptið samanstendur það af fjórum greinum, þremur á íslensku og einni á ensku. Hægt er að nálgast það á vefslóðinni www.efnahagsmal.hi.is. Í fyrra mátti meðal annars finna umfjöllun eftir Stefán B. Gunnlaugsson um meðaltalsávöxtun innlendra hlutabréfa með tilliti til daga, mánaða og hátíða. Í ár birtist önnur grein skrifuð af Stefáni og Ásgeiri Jónssyni sem er á svipuðum nótum. Viðfangsefnið er söguleg meðaltalsávöxtun innlendra hlutabréfa með tilliti til kennitölu fyrirtækja. Leitast er við að athuga hvort marktækur munur væri á milli þess að fjárfesta í skráðum fyrirtækjum með álíka kennitölur og þess að dreifa fjárfestingum án tillits til kennitalna. Með því má sjá hvort hægt sé að fjárfesta samkvæmt ákveðnum stöðlum og fá þannig umframávöxtun, það er ávöxtun sem er umfram kerfisbundna áhættu í innlendum hlutabréfafjárfestingum. Þetta markmið endurspeglast í titli greinarinnar: Umframávöxtun á íslenskum hlutabréfamarkaði. 
Kennitölurnar sem höfundar einblína á eru V/H hlutfall, Q hlutfall, arðhlutfall, söguleg ávöxtun og stærð fyrirtækja. Rannsóknin nær frá ársbyrjun 1993 til júní 2003. Mynduð voru fjögur ný verðbréfasöfn í hverjum mánuði í samræmi við stærðir hverrar kennitölu sem verið var að mæla hverju sinni. Skilvirkni markaðarins var einnig athuguð og fjalla höfundar um í því sambandi að umframávöxtun sem fram kæmi við ofangreind viðmið mætti líta á sem ákveðið próf á skilvirkni hans. Þær upplýsingar um kennitölur sem rannsóknin nýtir sér hafa lengi verið fyrir hendi erlendis en sambærilegar rannsóknir á Íslandi hafa verið takmarkaðar. Höfundar slá tvo varnagla varðandi niðurstöðu rannsóknarinnar. Í fyrsta lagi hefur þróunin verið afar hröð á íslenskum hlutabréfamarkaði undanfarin ár sem getur skekkt niðurstöður. Í öðru lagi benda höfundar á að viðskiptakostnaður sem hugsanlega fylgdi þeirri aðferð sem notast er við í rannsókninni í raunveruleikanum geti orðið töluverður og má því leiða líkum að því að lítill ávinningur væri fyrir hendi ef slíkri fjárfestingarstefnu væri blint fylgt eftir. 
Mest afgerandi niðurstaða rannsóknarinnar snýr að sambandi V/H hlutfalls og ávöxtunar. Margar erlendar rannsóknir hafa verið gerðar um þetta samband og er niðurstaðan almennt á þann veg að verðbréfasöfn hlutabréfa fyrirtækja með lág V/H hlutföll veita betri langtímaávöxtun en annarra með hærri V/H hlutföll [mörg verðbréfasöfn eru byggð á þessari einföldu aðferðafræði]. Skýring höfunda er að líklegast hætti fjárfestum til að ofmeta vaxtarmöguleika vaxtarfyrirtækja og því standi gengi hlutabréfa þeirra ekki undir þeim væntingum sem bjartsýnir fjárfestar hafa í þeirra garð. Því má við bæta að mörg góð tækifæri til að fjárfesta í hlutabréfum fyrirtækja með lágum V/H hlutföllum og litla áhættu í rekstri sínum sköpuðust árin 2002 til 2003 þegar fjárfestar reiknuðu margir með áframhaldandi slæmum fréttum tengdum hjöðnun netbólunnar og stríðinu í Írak. Slíkar neikvæðar væntingar voru oft á tíðum í litlu samræmi við þáverandi og væntan hagnað margra fyrirtækja. Niðurstaða rannsóknarinnar er í raun ótrúleg. Meðalávöxtun á mánuði var rétt 1,01% fyrir safnið með hæsta V/H hlutfallið en heil 2,25% fyrir safnið með lægsta V/H hlutfallið. Meðalávöxtun úrvalsvísitölunnar á þessu tímabili var 1,11%. Með öðrum orðum hefði fengist um tæplega 1,25% betri ávöxtun með því að fjárfesta í hlutabréfasafninu með lægstu V/H hlutföllin á mánuði. Stöðugur viðskiptakostnaður við að endurstilla söfnin hefði í þessu tilviki líklegast margborgað sig, sem stangast á við allar kenningar um skilvirkni hlutabréfamarkaða. Minna flökt var á ávöxtun safnsins með hæsta V/H hlutfallið samanborðið við flökt safnsins með því lægsta (öfugt við það sem tíðkast á flestum hlutabréfamörkuðum) en ekki að því marki að eðlilega umframávöxtun vegna aukinnar áhættu sé um að ræða. 
Við rannsókn á sambandi stærðar fyrirtækja og ávöxtunar er litið til markaðsvirðis þeirra. Erlendar rannsóknir hafa sýnt að lítil fyrirtæki veiti betri ávöxtun en stór fyrirtæki. Oft er bent á í því tilliti að viðskiptakostnaður við kaupum í smáum fyrirtækjum sé oft meiri en stórra fyrirtækja. Þó svo að safn hlutabréfa í litlum fyrirtækjum gæfi betri ávöxtun á tímabilinu er munurinn ekki marktækur að teknu tilliti til áhættu. Þess má einnig geta að hérlendis hafa fjárfestar oft lent í miklum vandræðum við að selja bréf í smáum fyrirtækjum og viðskiptakostnaður í sumum tilfellum við slíkar aðstæður er á tíðum gífurlegur. 
Þegar rætt er um arðhlutfall er kennitalan byggð út frá síðustu arðgreiðslum fyrirtækis á ársgrundvelli (flest stöndug bandarísk fyrirtæki greiða arð fjórum sinnum á ári og í þeim tilvikum er summa þeirra fjögurra greiðslna lögð saman) og borið saman við markaðsvirði þess. Ef fyrirtæki greiðir til dæmis 5 krónur í arð og markaðsvirði þess er 100 krónur er arðhlutfallið 5%. Lækki markaðsvirðið í 50 krónur hækkar arðhlutfallið í 10%. Sumar erlendar rannsóknir gefa til kynna að fjárfestingar í fyrirtækjum með há arðhlutföll veiti besta ávöxtun að teknu tilliti til áhættu. Hér á Íslandi hafa arðgreiðslur til hluthafa aftur á móti verið handahófskenndar. Aðeins örfá ár eru síðan Landsbankinn kom fram með skýra stefnu um að greiða 30-40% af hagnaði sínum reglulega til hluthafa. Því ætti ekki að koma á óvart að ekkert samband fékkst í rannsókni nni milli arðgreiðslna og ávöxtunar. Svipaða sögu má segja um Q hlutföll, sem er hlutfall markaðsvirðis og bókfærðs eigin fjár. Vaxtarfyrirtæki eru almennt með há Q hlutföll og ávöxtun því yfirleitt slök. Hérlendis veittu fyrirtæki með lág Q hlutföll betri ávöxtun á tímabilinu en munurinn var ekki nægur með tilliti til kerfisbundinnar áhættu. Að lokum var athugað hvort samband ríkti milli ávöxtunar og fyrri frammistöðu hlutabréfa. Ólíkt því sem gengur almennt erlendis var ekkert slíkt samband fyrir hendi hér. 
Samkvæmt ofangreindum niðurstöðum virðist íslenskur hlutabréfamarkaður vera skilvirkari en erlendir. Undantekningin er að íslensk hlutabréf með lág söguleg V/H hlutföll hafa veitt bestu ávöxtunina að teknu tilliti til áhættu, og munar töluverðu. Samkvæmt því ættu íslenskir fjárfestar að einblína frekar á slík fyrirtæki þegar kemur að hlutabréfafjárfestingum. 
marmixa@yahoo.com
