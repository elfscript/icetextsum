Nauðsynlegt er að samskipti lækna og lyfjafyrirtækja séu gegnsæ og tengsl risnu og fræðslu séu rofin, segir í ályktun almenns fundar læknaráðs Landspítalans. Sunna Ósk Logadóttir komst að því að læknar sjúkrahússins nýta flestir samningsbundin réttindi sín til símenntunar erlendis en margir þiggja einnig ferðir lyfjafyrirtækja. Sett hefur verið fram sú hugmynd að lyfjafyrirtækin setji fé í sameiginlegan fræðslusjóð lækna í stað þess að greiða fyrir ferðir einstakra lækna. Aðrir vilja að hagsmunaaðilar komi hvergi að endurmenntuninni, en þá þurfi eitthvað að koma í staðinn.
Fyrir ári birtist í Læknablaðinu forystugrein eftir Sigurbjörn Sveinsson, formann Læknafélags Íslands (LÍ), þar sem hann hvatti til aðhalds í samskiptum lækna við fulltrúa lyfjafyrirtækja undir yfirskriftinni «Mál að linni». Í kjölfarið hefur vaxandi umræða átt sér stað meðal lækna um eðli þessara samskipta og reglur sem þegar um þau gilda. Svar heilbrigðisráðherra við fyrirspurn Ástu R. Jóhannesdóttur alþingismanns um fjölda utanlandsferða lækna á vegum lyfjafyrirtækja, sýnir að umræðan hefur einnig náð langt út fyrir raðir lækna. Í svarinu kom fram að lyfjafyrirtæki buðu íslenskum læknum í að minnsta kosti 469 ferðir á síðasta ári, þar af voru 289 ferðir fyrir lækna LSH, 51 ferð fyrir lækna á öðrum sjúkrahúsum, 85 ferðir fyrir lækna á heilsugæslustöðvum og 44 ferðir fyrir sérfræðilækna á öðrum stöðum. 
Flestir læknar á LSH nýta sér samningsbundin réttindi sín og fara í námsferðir til útlanda árlega. Í kjarasamningnum er kveðið á um námsferð til útlanda í fimmtán daga á ári og greiðir vinnuveitandi fargjald að ákveðnu hámarki, dagpeninga og þátttökugjald. Hugsanlega mætti hafa heimild til nýtingar peninganna sveigjanlegri að sögn eins viðmælenda blaðsins. Ákvæðinu mætti t.d. breyta á þann veg að hægt væri að fara í námsferð innanlands. Þetta sé hins vegar kjaramál og einstakt ákvæði í íslenskum kjarasamningi. Önnur stéttarfélög, sem eiga háskólamenntaða félagsmenn innan sjúkrahúsa, hafa litið ákvæðið hýru auga. En samninganefnd fjármálaráðuneytisins hefur ekki tekið undir slíkar óskir. M.a. af þeirri ástæðu hefur forysta lækna ekki þorað að hreyfa mikið við ákvæðinu í sínum samningum að sögn viðmælandans. Annar viðmælandi bendir á að með því fyrirkomulagi sem nú sé við lýði megi í raun segja að það sé hagur sjúkrahúsa að sem fæstir læknar nýti sér réttindi sín til símenntunar erlendis. Því græði sjúkrahúsin í raun á tengslum lækna og lyfjaiðnaðarins því fái læknar laun eða styrk frá öðrum til fararinnar, t.d. lyfjafyrirtækjum, komi það til frádráttar greiðslum vinnuveitanda. 
Leiðbeinandi reglur frá 1987
En umræðan um tengsl lyfjafyrirtækja og heilbrigðisstarfsfólks og þá fyrst og fremst lækna, þar sem þeir eru margir hverjir í aðstöðu til að velja lyf fyrir sjúklinga, er ekki ný af nálinni. Hún hefur hins vegar náð nýjum hæðum og eyrum almennings í meira mæli en áður. 
Lyfjafyrirtæki hafa í gegnum tíðina, hér sem annars staðar, komið að endurmenntun lækna með einum eða öðrum hætti. Einnig hafa fyrirtækin komið að fræðslu annarra starfsmanna í heilbrigðisstétt, t.d. hjúkrunarfræðinga sem og læknanema. Hér verður þó höfuðáhersla lögð á samskipti fyrirtækjanna við lækna. 
Leiðbeinandi reglur um samskipti lækna og lyfjafyrirtækja hafa verið settar, t.d. af Félagi íslenskra heimilislækna, strax árið 1987, LÍ árið 1993, með samningi LÍ og Samtaka verslunarinnar (nú Félag íslenskra stórkaupmanna, FÍS), fyrir hönd lyfjafyrirtækja, árið 2000 og LSH á síðasta ári. Þá hafa aðrar heilbrigðisstofnanir einnig sett sér leiðbeiningar hvað þetta varðar. Jafnframt hefur lyfjafyrirtækið GlaxoSmithKline ehf. gefið út sérstakar reglur um samskipti lyfjakynna og lækna. Einnig er kveðið á um samskiptin í lyfjalögum og reglugerð heilbrigðisráðuneytisins um lyfjaauglýsingar frá árinu 1995. 
Ýmislegt fleira hefur gerst og annað er í pípunum er snertir þetta mál að minna eða meira leyti. Almennur fundur læknaráðs LSH ályktaði um málið í febrúar og formaður Læknafélagsins er í umboði stjórnar félagsins að vinna að endurskoðun samnings milli LÍ og FÍS en hann gildir til næstu áramóta. Þá skrifaði Sigurður Guðmundsson landlæknir grein í Læknablaðið nú í mars þar sem m.a. kom fram að í samskiptum lækna og lyfjafyrirtækja endurspegluðust tengsl og jafnframt átök milli öflugrar og fjölmennrar fagstéttar og eins af stærstu viðskiptaöflum veraldar, eins og hann orðar það. 
Sem dæmi um þessi tengsl og átök má nefna að þegar áðurnefnd forystugrein formanns Læknafélagsins í Læknablaðinu á síðasta ári hafði birst, þar sem m.a. sagði að því hefði verið haldið fram að fræðsla sem læknar njóta hjá lyfjafyrirtækjum kunni að leiða til ótraustari ákvarðana um lyfjaávísanir, tilkynntu lyfjafyrirtæki að þau myndu ekki auglýsa í næsta tölublaði. Þau hurfu reyndar frá þeirri ákvörðun á síðari stigum en samkvæmt heimildum Morgunblaðsins varð Læknablaðið af tekjum vegna birtingar greinarinnar þar sem lyfjafyrirtæki hafa auglýst minna í kjölfar birtingar hennar. 
Verulegir hagsmunaárekstrar
Allir geta verið sammála um að símenntun lækna er mjög mikilvæg. Hún sé hugsuð til að bæta þekkingu og þar með þjónustu við sjúklinga. Hún er að eflast innanlands en að mati sumra er áherslan á útlönd enn mikil. Spurningin er hins vegar sú hvort hagsmunaaðilar, eins og lyfjafyrirtækin, eigi að koma að henni. «Ekki opið, ekki augljóst, ekki gagnsætt» voru orð sem látin voru falla um samskipti lyfjafyrirtækja og lækna á fundi um símenntun sem læknaráð stóð fyrir í febrúar. 
Gagnrýnt hefur verið að samskipti lækna og lyfjafyrirtækja séu ekki alfarið uppi á borðum, t.d. að ekki séu til nákvæmar tölur á þeim stofnunum sem læknar starfa, um ferðir þeirra á ráðstefnur og þing í útlöndum í boði lyfjafyrirtækja. Þá hafa engar rannsóknir verið gerðar á því hér á landi hvers konar risnu læknar njóti í tengslum við þá fræðslu sem lyfjafyrirtæki greiða fyrir. Þykir mörgum sjálfsagt að lyfjafyrirtæki komi ekki nálægt endurmenntun lækna á nokkurn hátt en aðrir benda á að lyfjakynningar séu í mörgum tilvikum æskilegar og geti leitt til umbóta í meðferð sjúklinga. 
Guðbjörg Alfreðsdóttir, framkvæmdastjóri lyfjasviðs hjá fyrirtækinu Vistor, bendir á að hjá framleiðanda frumlyfs liggi öll þekking um lyfið, því sé alls ekkert óeðlilegt við það að framleiðendur séu þeir sem geti veitt bestar upplýsingar um það. «Lyf leiða í langflestum tilfellum gott af sér og eru meðferðarúrræði sem stundum getur verið það eina fyrir sjúklinga. Það skiptir mestu máli,» segir Guðbjörg. «Því miður er umræðan um lyf og lyfjafyrirtæki allt of oft neikvæð en ætti þvert á móti að vera jákvæð. Það eru líka framleiðendur sjálfir sem ákveða að taka lyf af markaði ef þurfa þykir og axla þeir einnig þannig ábyrgðina sem framleiðendur.» 
Í grein landlæknis í Læknablaðinu nú í mars segir m.a. að samskipti lækna og lyfjafyrirtækja bjóði upp á «verulega hagsmunaárekstra, svo mikla að þau þola illa dagsins ljós, og það sem kannski skiptir mestu máli, sjúklingar okkar gætu ekki sætt sig við þá». Bendir hann á að fjöldi erlendra rannsókna sýni að samskipti lækna og lyfjafyrirtækja hefðu mælanleg áhrif á lyfjanotkun lækna. Segir hann engar skráðar upplýsingar til um þessi áhrif hér á landi, «en ólíklegt er að greindarvísitala og siðferðisstyrkur okkar íslenskra lækna sé frábrugðinn því sem gengur og gerist meðal kollega okkar í nálægum löndum». 
Samningsbundin réttindi nýtt
Í ályktun frá almennum fundi læknaráðs í lok febrúar eru dregnir saman ýmsir þeir þættir í þessu sambandi sem gagnrýndir hafa verið. Í ályktuninni eru læknar hvattir til að nýta vel samningsbundin réttindi sín til símenntunar og talið eðlilegt að þau séu nýtt áður en leitað er annarra leiða til kostunar námsferða. Ákvæði í kjarasamningi lækna um námsferðir séu afar mikilvæg en reglur þurfi að rýmka. Segir ennfremur að lyfjafyrirtæki og önnur fyrirtæki hafi til langs tíma stutt vel við ýmsa fræðslustarfsemi á vegum læknasamtaka en bent er á að framlagi fyrirtækja til símenntunar lækna væri best fyrir komið með fræðslustyrkjum til Fræðslustofnunar Læknafélags Íslands, sérgreina lækninga á stofnunum, til sérgreinafélaga eða annarra samtaka lækna. «Nauðsynlegt er að þessi samskipti séu gagnsæ og að tengsl risnu og fræðslu séu rofin,» segir í ályktuninni. 
Landlæknir tekur í grein sinni undir þau sjónarmið sem koma fram í ályktun læknaráðsfundarins þ.e. að framlagi fyrirtækja til símenntunar lækna væri best fyrir komið með fræðslustyrkjum til Fræðslustofnunar LÍ og komi þar með í staðinn fyrir að lyfjaiðnaðurinn styðji einstaka lækna til ferðalaga til útlanda. Telur landlæknir að þessum samskiptum væri til mikils framdráttar ef lyfjafyrirtækin tækju sjálf þá ákvörðun að setja fjármunina í sameiginlegan sjóð til símenntunar lækna. Nokkrir viðmælendur Morgunblaðsins efast um að fyrirtæki séu tilbúin til þess. Boðsferðir á þeirra vegum séu viðskiptalegs eðlis. Fyrirtæki bjóði lykilmönnum í læknastétt sem hafi með útgjöld á lyfjum í formi lyfjaávísana að gera og séu t.d. í aðstöðu til að hafa áhrif á lyfjalista sjúkrahúsanna. Þeim læknum sem ávísa sjaldan lyfjum sé ekki boðið. Læknar sem hins vegar þurfa sérgreinar sinnar vegna oft að ávísa dýrum lyfjum, séu í uppáhaldi hjá lyfjafyrirtækjum hvað þetta varðar. Gríðarlegum fjármunum eða rúmlega 2,6 milljörðum, var varið til lyfjakaupa á LSH á síðasta ári og er því eftir miklu að slægjast fyrir lyfjafyrirtæki. Þau fyrirtæki sem Morgunblaðið hafði samband við vildu ekki gefa upp hversu miklu fé væri varið af þeirra hálfu til fræðslu til lækna. Slíkt væri trúnaðarmál. 
Guðbjörg Alfreðsdóttir hjá Vistor, sem er fulltrúi margra lyfjafyrirtækja, segir það á valdsviði hvers og eins lyfjafyrirtækis í hvað peningum er varið og aðrir hafi ekki umráðarétt yfir því. Segir hún þetta vera markaðspeninga lyfjafyrirtækjanna sjálfra og þeirra að ráðstafa þeim. «Það hlýtur að vera á höndum framleiðenda vöru að kynna hana,» segir Guðbjörg, «eðlilegast er að framleiðandi annist kynningu á vörunni.» 
Lausnin ekki hjá fyrirtækjunum
Að mati Sigurbjörns Sveinssonar, formanns Læknafélags Íslands, þyrfti málum að vera þannig fyrir komið að því fé sem læknar nýta ekki til símenntunar erlendis, þ.e. sem annars færi til að fullnýta samningsbundin réttindi lækna, sé safnað í sjóð til endurmenntunar lækna til að minnka þrýstinginn á lækna að þiggja boðsferðir frá lyfjafyrirtækjunum. Með því fyrirkomulagi sem nú sé við lýði megi í raun segja að það sé hagur sjúkrahússins að sem fæstir læknar nýti sér réttindi sín til símenntunar erlendis. Því græði sjúkrahúsið í raun á tengslum lækna og lyfjaiðnaðarins að þessu leyti. 
«Ég held að lausnin sé ekki í gegnum lyfjafyrirtækin,» segir Sigurbjörn í samtali við Morgunblaðið. «Ég er þeirrar skoðunar að sú upphæð sem ríkið tekur frá til endurmenntunar lækna verði fyrirfram ákveðin og ekki litið á það sem kostnað sem verður til ef læknar nýta sér réttindin sín. Og að þeir fjármunir sem fara ekki til þessarar einstaklingsbundnu símenntunar fari í sameiginlegan sjóð til ráðstöfunar.» 
Sigurbjörn gerir athugasemdir við að aðilar, aðrir en þeir sem kaupi þjónustu lækna, kosti símenntun þeirra. Sérstaklega þeirra lækna sem eru í aðstöðu til að taka ákvarðanir sem eru í þágu annarra heldur en sjúklinga sinna. 
Í Noregi eru mjög skýrar línur í þessu sambandi, að hans sögn. Sú endurmenntun sem læknar njóta og telur til menntunar sem þeir eru skyldugir að afla sér, getur lyfjaiðnaðurinn ekki fjármagnað. «Þarna er um endurmenntun að ræða sem varðar réttindi læknanna og almannahagsmuni,» sagði Sigurbjörn á fræðslufundi læknaráðs LSH um símenntun lækna nýverið. 
Einar Magnússon, skrifstofustjóri heilbrigðisráðuneytisins, nefnir sem dæmi að í Svíþjóð hafi nýverið verið settar mun ítarlegri reglur um samskipti lækna og lyfjafyrirtækja en eru í gildi hér á landi. Í þeim sé farið mun nákvæmar ofan í hvað læknum sé leyfilegt að þiggja frá fyrirtækjum. Þar er gert ráð fyrir því að læknar greiði alltaf sjálfir meira en helming af kostnaði við boðsferð lyfjafyrirtækis. «En ég held að það megi segja að við séum alveg á réttri leið,» segir Einar um þær reglur sem hér gilda. «Menn verða að taka þetta í áföngum.» 
Skráning símenntunar
Læknafélagið hefur lagt til að Fræðslustofnun lækna haldi utan um símenntun lækna. Útbúið verði punktakerfi fyrir þá menntun sem læknar sækja sér og hún skráð. Læknum verði umbunað fyrir að ná símenntunarmarkmiðum og verði kveðið á um það í kjarasamningum. 
«Við höfum áhuga á að fjöldi námskeiða og innihald þeirra verði skráð og við teljum að Læknafélagið eigi að halda utan um þetta,» segir Sigurbjörn. «Þetta er ekki ný hugmynd. Í Bandaríkjunum og Noregi þurfa læknar að halda sér við og geta misst leyfið ef þeir gera það ekki. Þessu viljum við alveg halda aðskildu frá fræðslustarfsemi lyfjafyrirtækja. Það á að vera samkomulag við vinnuveitandann og á ekki að fjármagnast af hagsmunaaðilum.» 
Sigurbjörn kom inn á þetta í grein sinni í Læknablaðinu fyrir ári. Sagðist hann telja að stefna bæri að sólarlagi fræðslustarfs lyfjaframleiðenda fyrir lækna. Það væri þó ekki einfalt mál og yrði ekki hrundið í framkvæmd nema með stuðningi heilbrigðisyfirvalda. Sagði hann m.a. að læknar myndu eiga erfitt með að sætta sig við samdrátt í fræðslustarfi nema eitthvað kæmi í staðinn. 
Heilbrigðisráðherra hefur sagt að hann telji ekki ástæðu til að setja lög um námsferðir lækna í boði fyrirtækja og kveðst treysta læknum til að setja sjálfum sér reglur og fylgja þeim. Í sama streng tekur landlæknir í grein í Læknablaðinu. «Boltinn í þessum leik er á vallarhelmingi lækna. Við getum með skýrari siðferðilegri sýn tekið á þessu máli. Að öðrum kosti er líklegt að löggjafinn sjái um það.» 
Umræða í yfir tuttugu ár
Umræða um tengsl lyfjaiðnaðarins og lækna hefur staðið yfir hér á landi í meira en tuttugu ár. Stjórn Félags íslenskra heimilislækna samþykkti árið 1987 leiðbeinandi reglur um samskipti lækna og lyfjaiðnaðarins. Sigurbjörn segir að margt hafi lagast við setningu þessara leiðbeininga hvað varðar samskipti lyfjafyrirtækja og lækna, «en kannski hafa menn sofnað á verðinum í gegnum árin,» segir hann. Málið hefur þó áfram verið rætt á aðalfundum LÍ og nefndir voru skipaðar sem komu með tillögur að umgengnisreglum. Átök urðu um tillögurnar en að endingu samþykkti stjórn LÍ leiðbeinandi reglur árið 1993. Síðan árið 2000 var gerður samningur við Samtök verslunarinnar (nú Félag íslenskra stórkaupmanna, FÍS) og gildir hann til ársloka 2005. 
Heilbrigðisráðuneytið er nú með átak í gangi í lyfjamálum heilbrigðisstofnana og á mörgum þeirra hafa þegar verið settar leiðbeinandi reglur um samskipti lyfjaiðnaðarins og lækna út frá forsendum stofnananna sjálfra. Reglurnar eiga m.a. að sjá til þess að öll samskipti fari í gegnum yfirmenn læknanna. Hins vegar bendir Einar Magnússon, skrifstofustjóri ráðuneytisins, á að utan stofnana, t.d. hjá þeim læknum sem eru með stofu, og í frítíma þeirra, gildi reglurnar ekki. 
Einar segir að viðbrögð heilbrigðisstofnana við reglunum hafi almennt verið mjög góð. Reglurnar hafi vakið fólk til umhugsunar og valdið hugarfarsbreytingu. «Menn horfa á þetta öðrum augum,» segir Einar. «Mönnum finnst alveg sjálfsagt að setja þessar reglur en það þótti ekki sjálfsagt þegar við vorum að byrja á þessu fyrir tveimur árum. Menn eru miklu opnari fyrir því núna,» segir Einar og telur það m.a. skýrast af aukinni umræðu um málið að undanförnu. Einar segir að viðbrögð lyfjafyrirtækjanna við reglunum hafi einnig verið góð. Hann telur að tekist hafi að setja reglurnar í góðu samstarfi við lyfjaiðnaðinn. 
Unnið er að endurskoðun samnings LÍ og FÍS og gætu drög að nýjum samningi verið tilbúin fljótlega. Samningurinn hefur m.a. þann galla að ekki er kveðið á um neinn samráðsvettvang aðila samningsins um framkvæmd hans. Þá hefur verið bent á að engin ákvæði eru í samningnum til að veita aðhald, eins og t.d. er uppi á teningnum í Danmörku. Engin viðurlög eru við brotum á greinum samningsins né öðrum leiðbeinandi reglum um samskipti lækna og lyfjafyrirtækja. Bæði landlæknir og formaður Læknafélagsins hafa látið þá skoðun sína í ljós að þeir vildu forðast slík viðurlög. 
Einnig hefur verið rætt um það að samningur LÍ við FÍS verði ekki endurnýjaður heldur að læknar setji sér einhliða siðareglur að þessu leyti. Verður þetta efni eitt af höfuðviðfangsefnum formannafundar Læknafélagsins nú um miðjan apríl. 
Gjafir lyfjafyrirtækja til lækna
Samkvæmt erlendum rannsóknum geta samskipti lækna og lyfjafyrirtækja verið allt frá tiltölulega saklausum smágjöfum á borð við penna og gula límmiða með lyfjanafni, yfir í samskipti sem eru ekki talin viðunandi siðferðilega. Segir m.a. frá samantekt á þessu í grein landlæknis í Læknablaðinu nýverið. Dæmi um ósiðleg tengsl má nefna ritun greina í nafni lækna þótt þeir séu ekki höfundar þeirra, há laun fyrir fyrirlestra og ráðgjöf til leiðtoga í læknastétt fyrir að tíunda ágæti lyfjafyrirtækis, lúxusferðir á fjarlæga ferðamannastaði og uppihald með glæsiveislum. 
Ekki liggja fyrir upplýsingar um hvernig slíkri risnu hefur verið háttað hér á landi en samkvæmt heimildum Morgunblaðsins eru gjafir og önnur risna sem íslenskir læknar hafa fengið frá lyfjafyrirtækjum m.a. reiknivélar, útvörp, veitingar á fundum, að borga fræðslufundi, að borga fyrir erlenda fyrirlesara hingað til lands, ferðalög til útlanda á ráðstefnur sem eru t.d. haldnar af læknafélögum, eða á ráðstefnur eða fundi þar sem aðeins er fjallað um eitt tiltekið lyf. Þekkt eru dæmi um að læknar fari utan átta sinnum á ári í boði lyfjafyrirtækja. Einnig að læknum sé boðið á kynningar á eldri lyfjum sem hafa átt undir högg að sækja. Ýmist er læknum boðið til leiks eða að þeir hafa sjálfir samband við lyfjafyrirtækin og sækjast eftir þessari samvinnu. Þá má nefna að nú fyrir páska dreifði t.d. lyfjafyrirtæki páskaeggjum til lækna. 
«Lyfjafyrirtækin eru ekki að gefa neitt,» segir einn heimildarmaður Morgunblaðsins. «Þetta er markaðssetning og verið að reyna að skapa sér viðskiptavild.» 
Annar heimildarmaður Morgunblaðsins bendir á að verulega hafi dregið úr gjöfum til íslenskra lækna frá lyfjafyrirtækjum undanfarin misseri. En að allar gjafir séu mýkjandi aðgerðir af hálfu fyrirtækjanna og ætlaðar í markaðslegu tilliti. Fyrirtækin gangi eins langt og þeim sé leyfilegt í því augnamiði að koma sinni vöru á framfæri. Segir hann að lyfjafyrirtækin reyni að ná til lækna sem eru í þeirri aðstöðu að hafa áhrif á lyfjaávísanir. Einnig er til í dæminu að læknar hafi verið beðnir að taka þátt í rannsókn á lyfi án þess að ljóst sé að niðurstaða hennar bæti einhverju við þá þekkingu sem fyrir er. En með þessu móti er hægt að koma stórum sjúklingahópi á bragðið, ef svo má segja, undir yfirskyni rannsóknar. Læknarnir setja þá sjúklinga sína frekar á eitt lyf en annað í þágu rannsóknar. Í staðinn býðst læknunum t.d. fjármögnun á ráðstefnu. 
Samskiptin séu uppi á borðum
Einar Magnússon hjá heilbrigðisráðuneytinu segir að ráðuneytið vilji færa samskipti lyfjafyrirtækja og lækna sem allra mest upp á yfirborðið. Það sé öllum í hag, læknum sem lyfjafyrirtækjum. Morgunblaðið leitaði til þriggja lyfjafyrirtækja, Actavis, Vistor og IcePharma, um upplýsingar um hvernig lyfjakynningum gagnvart læknum væri háttað á þeirra vegum. Sögðust öll fyrirtækin fara eftir samningi FÍS og LÍ varðandi samskipti lyfjafyrirtækja og lækna. 
Samkvæmt upplýsingum Guðbjargar Alfreðsdóttur hjá Vistor er fjöldi ferða lækna á vegum einstakra fyrirtækja trúnaðarupplýsingar viðkomandi fyrirtækja. «Við sem Vistor borgum ekki fyrir neinar ferðir en kostnaður er borinn af viðkomandi framleiðenda,» en Vistor er fulltrúi fyrir mörg lyfjafyrirtæki sem starfa sjálfstætt. Hún segir langflestar ferðir farnar á fundi um sjúkdóma og meðferð á þeim. Farið er yfir meðferðarmöguleika og þau lyf og úrræði sem til eru í hverju tilfelli. Einnig eru niðurstöður nýrra rannsókna birtar og kynntar. Einhver dæmi eru um fundi um eitt lyf. Í ferðunum er greitt fyrir fargjald, það ódýrasta sem völ er á, ráðstefnugjald, þar sem það á við, gistingu og stundum einn kvöldverð en það fer eftir lengd fundarins. Önnur risna fylgi ekki ferðum fyrirtækisins. Fulltrúi frá viðkomandi lyfjafyrirtæki innan Vistor fer næstum alltaf með í slíkar ferðir enda er um mikilvæga fræðslu og endurmenntun að ræða fyrir fulltrúa sem sér um upplýsingagjöf, segir Guðbjörg. 
Segir hún farið eftir ákvæði samskiptareglnanna um að gjöfum skuli stillt í hóf. Gjafir lyfjafyrirtækja innan Vistor séu því óverulegar, t.d. pennar, skrifblokkir, dagbækur og því um líkt. 
Guðbjörg segir að áður en ferð á vegum fyrirtækisins sé farin sé haft samband við yfirlækni viðkomandi sviðs/deildar og ákveðið í samráði við hann hverjum sé boðið í ferðina. Þetta gildi einnig um flestar aðrar stofnanir og heilsugæslustöðvar. Mjög mismunandi er hvaða sérgrein er áhugaverð fyrir hvert og eitt fyrirtæki enda starfa þau á mismunandi sviðum læknisfræðinnar, segir Guðbjörg. Fyrir komi að læknar eða annað heilbrigðisstarfsfólk óski eftir stuðningi við ferðir á alþjóðlegar ráðstefnur. 
Actavis býður ekki til útlanda
Harpa Leifsdóttir, sviðsstjóri markaðssviðs hjá Actavis, segir að engir læknar hafi farið á vegum fyrirtækisins til útlanda á síðasta ári. «Við leggjum það ekki í vana okkar að bjóða læknum til útlanda, frekar tökum við þátt í að styrkja innlend þing í samráði við læknafélög sem og norræn þing sem haldin eru hér á landi. Þá sést nafn fyrirtækisins fyrst og fremst en það er ekki verið að kynna einstök lyf,» segir Harpa. 
Hún segir Actavis aðila að samningi sem FÍS gerði við Læknafélagið og að í þeim samningi sé fjallað um gjafir vegna markaðssetningar, þær megi ekki kosta mikið og beri að stilla í hóf. «Þessu fylgir Actavis og kostnaðurinn tengdur þessu er mjög lítill.» 
Flestar lyfjakynningar Actavis fara að sögn Hörpu fram á heilbrigðisstofnunum og heilsugæslustöðvum þar sem kynnt er fyrir hópi lækna. Einstaklingskynningar séu aðallega fyrir sérfræðinga ef þeir eru ekki á stofum með öðrum en í langflestum tilfellum séu kynningarnar fyrir fleiri en einn lækni. 
Hún segir augljóst að læknar þurfi að fara utan til að afla sér þekkingar þar sem framboðið hérlendis sé mjög takmarkað, þó stundum séu haldin hér þing sem þá fleiri íslenskir læknar geti nýtt sér. «Actavis hefur eins og áður segir styrkt innlend þing og gefið fleiri læknum kost á að mæta en án allra skuldbindinga,» segir Harpa. 
Samkvæmt upplýsingum Þyriar E. Þorsteinsdóttur, markaðsstjóra hjá IcePharma, starfar fyrirtækið eftir samningi LÍ og FÍS og reglum LSH hvað varðar lyfjakynningar fyrir heilbrigðisstarfsfólk og gjafir til þeirra sem séu minniháttar. Hún segir að venjan sé sú að bjóða þeim læknum í ferðir sem starfa á því sjúkdómssviði sem lyfjafyrirtæki starfi á. Slíkt boð fari í gegnum yfirlækni viðkomandi deildar. «Læknar í sérgreinum þar sem mikið er um nýjungar á viðkomandi sviðum fara að jafnaði oftar en aðrir, sem betur fer fyrir sjúklinga.» 
Spurð um hvort erfiðara yrði að markaðssetja lyf ef ferðir lækna í boði lyfjafyrirtækja heyrðu sögunni til segir Þyri: «Við lítum svo á að umrætt kynningarstarf og ferðir séu eðlilegur hluti af samstarfi lækna og lyfjafyrirtækja, til fræðslu og endurmenntunar þeirra. Mikilvægt er að nýjar upplýsingar um sjúkdóma, meðferðir og lyf komist sem fyrst til skila, til hagsbóta fyrir sjúklinga og samfélag.» 
Bendir hún á að íslenskir læknar séu fljótir að tileinka sér nýjungar í lyfjameðferðum. «Hindranir sem leiða til þess að nýjustu upplýsingar komist hægar til skila en ella myndu leiða til verri meðferðarúrræða. Umræddar ferðir eru hluti af markaðssetningu lyfja, aðrar leiðir eru einnig mikið notaðar en eru hægvirkari.» Samkvæmt upplýsingum Þyriar er ekki hægt að sjá hvernig koma ætti því við að skattleggja lyfjafyrirtækin til að setja fé í sameiginlegan sjóð til endurmenntunar lækna. 
Ráða læknar hvað þeir aðhafast í sínum frítíma?
Í umræðunni hefur því m.a. verið haldið fram að læknar sem og aðrir, ráði hvað þeir aðhafist í sínum frítíma. Skoðun margra er sú að atvinnuveitandi eigi ekkert með frítíma starfsmanna sinna að gera. «Það eru mjög eðlileg viðbrögð en þetta er umhugsunarvert engu að síður,» segir Sigurbjörn, formaður LÍ. Segir hann lagaumhverfið, bæði starfsmannalögin og almenn hegningarlög, taka á frítímum opinberra starfsmanna og hvað þeir aðhafast á þeim tíma. «Þar er að finna ákvæði sem þarf að hugleiða með tilliti til almenningsálitsins,» segir Sigurbjörn. «Opinber starfsmaður hefur ekki leyfi til að gera hvað sem er í frítíma sínum ef það misbýður almenningi. Það þurfa læknar að hafa í huga. Ekki það að samskiptin við lyfjafyrirtækin séu ekki siðleg að öllu innihaldi en ef þau eru að sínu leyti í heild misbjóðandi þá þarf að taka tillit til þess. Læknar þurfa að taka þeirri umræðu eins og hún sé leyfileg og sjálfsögð en ekki óleyfileg.» 
Í almennum hegningarlögum kemur m.a. fram að ef opinber starfsmaður heimtar, tekur við eða lætur lofa sér eða öðrum gjöfum eða öðrum ávinningi, sem hann á ekki tilkall til, í sambandi við framkvæmd starfs síns, skuli hann sæta fangelsi eða sektum. Í starfsmannalögum segir m.a. að starfsmaður skuli forðast að hafast nokkuð það að í starfi sínu eða utan þess sem er honum til vanvirðu eða álitshnekkis eða varpað getur rýrð á það starf eða starfsgrein er hann vinnur við. Sigurbjörn telur að út frá þessum ákvæðum m.a. séu möguleikar til túlkunar á því hvernig læknum leyfist að fara með frítíma sinn. 
Mikilvægt er að mati Sigurbjörns að traust lækna skerðist ekki að áliti almennings. Taka verði því tillit til almannaálitsins, þótt það kunni að vera einhverjum læknum þvert á móti skapi. 
sunna@mbl.is
