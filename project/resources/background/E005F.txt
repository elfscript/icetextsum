Nánast má setja samasemmerki á milli landsins Túrkmenistans og leiðtoga þess, Saparmurads A. Niyazovs. Enda kallar hann sig Turkmenbashi eða «föður allra Túrkmena» og skyldar þjóðina til að læra bækur sínar til prófs. Helen Ólafsdóttir heimsótti veldi hins firrta Turkmenbashi.
Eftir byltinguna í Kirgistan í síðustu viku beinast nú augu manna óneitanlega að nágrannaríkjunum: Tadsjikistan, Úsbekistan, Túrkmenistan og Kasakstan. Leiðtogar ríkjanna eiga það nokkurn veginn allir sameiginlegt að hafa erft völd sín frá Sovéttímanum og að hafa verið háttsettir meðlimir í Kommúnistaflokki Sovétríkjanna. Óttast er að uppþotið í Kirgistan kunni að hafa dómínóáhrif á nágrannaríkin og að almúginn rísi á endanum upp gegn herrunum og krefjist breytinga. En það á alls ekki við um Túrkmenistan. Opinbert nafn Túrkmenistans er Sjálfstætt hlutlaust lýðveldi Túrkmenistan og leiðtoginn hefur komið árum sínum vel fyrir borð, svo vel að mótstaða er engin, hvorki frá her né öðrum stjórnmálamönnum. Turkmenbashi hlaut í síðustu kosningum 99,5 prósent atkvæða. 
Ég gerði nokkrar tilraunir til að heimsækja Túrkmenistan á síðasta ári þegar ég dvaldi í Afganistan um nokkurt skeið en fékk ekki vegabréfsáritun. Þegar ég fékk óvænta vegabréfsáritun fyrir páskana var því ekki annað í stöðunni en að taka sér frí frá vinnu og láta drauminn rætast. 
«Faðir allra Túrkmena»
Turkmenistan hefur verið ótrúlega lítið í fréttum frá því landið öðlaðist sjálfstæði fyrir þrettán árum, það er að segja ef frá eru taldar smáfréttir af leiðtoganum sem er líklega genginn af göflunum. Leiðtoginn, Saparmurad A. Niyazov sem kallar sig Turkmenbashi og útleggst á íslensku «Faðir allra Turkmena», breytti meðal annars nöfnum á mánuðum ársins í höfuðið á sér og móður sinni. 
Túrkmenistan er á gamla Silkiveginum og á sér ótrúlega ríka sögu. Mið-Asía hefur að miklu leyti verið hulin ráðgáta fyrir Vesturlandabúum. Það eru til fjölmargar magnaðar sögur af frægum landkönnuðum sem reyndu margsinnis að koma sér inn í Mið-Asíu í leit að gömlum minjum frá tímum Silkivegarins. Sumum tókst að smygla út verðmætum minjum og hlutu frægð og frama fyrir vikið en aðrir voru myrtir af ræningjaflokkum eða handsamaðir og dóu í dýflissum, lúsugir upp fyrir haus, sveltandi og líklega löngu gengnir af göflunum eftir margra ára prísund. 
Valdatafl Breta og Rússa
Bretar sendu fjöldann allan af njósnurum inn í Mið-Asíu til að kortleggja svæðið og stofna til bandalags við ráðandi þjóðflokka til þess eins að koma í veg fyrir að Rússar réðust inn í Indland úr norðri og hirtu Suður-Asíu af Bretum. Lengi vel var einungis litið á Mið-Asíuríkin sem stuðpúða á milli Rússa og Breta. Eftir að Rússar innlimuðu ríkin inn í veldi sitt og Sovétríkin urðu til gjörbreyttist tilvera íbúanna í Mið-Asíu. Fyrir tíma Sovétríkjanna voru flestir Túrkmenar til að mynda hirðingjar. Það eru raunar ekki nema tvær til þrjár kynslóðir síðan að íbúarnir voru allir hirðingjar og enn lifa raunar nokkrir úti á landsbyggðinni hirðingjalífi. 
Þegar Sovétríkin liðuðust í sundur voru mörg Sovétlýðveldi frelsinu fegin eins og Eystrasaltsríkin sem höfðu barist fyrir eigin sjálfstæði frá upphafi. Það voru hins vegar mjög blendnar tilfinningar í mörgum Mið-Asíuríkjunum því Sovétríkin höfðu jú komið á stöðugleika í löndunum og lífsgæði höfðu víðast hvar batnað en þó ekki meira en svo að Túrkmenistan var ætíð fátækasta ríkið af öllum Sovétríkjunum. 
Ég flaug frá Nýju-Delhí til Túrkmenistans með Turkmenistan Airlines. Ég hafði ímyndað mér flugvél í niðurníðslu en þvert á móti blasti við mér þokkalega ný Boeing 757-þota. Inni í þotunni er stór mynd af forsetanum brosandi í átt að farþegunum. Vélin var reyndar full af Indverjum sem voru á leiðinni til Bretlands en þetta er sennilega eina leiðin fyrir Turkmenistan Airlines til að þéna peninga og það er að selflytja fólk á milli annarra landa. Staðreyndin er sú að fáir fá að koma inn í landið og enn færri að fara úr landi. Þegar við lentum á alþjóðlega flugvellinum í höfuðborginni Ashgabat tók það mig drykklanga stund að finna vegabréfseftirlitið. Öllum Indverjunum var leiðbeint að fara inn í óspennandi biðstofu og þar var dyrunum lokað og mér bent á að fara lengra. Ég ráfaði fyrir utan flugvallarbygginguna í heillangan tíma án þess að sjá nokkurn mann. Þeir sem ég hitti töluðu ekki ensku og reyndu að fá mig til að fara bara inn í biðstofuna með Indverjunum. Vinur minn sem vinnur fyrir ÖSE í Ashgabat sagði að líklega hefði þetta verið vegna þess að þeir bjuggust ekki við að nokkur sála væri að koma inn í landið. 
Veðrið var drungalegt og það snjóaði lítillega, sem er óvanalegt fyrir þennan árstíma. Ég var búin að ímynda mér að Túrkmenistan væri eins og önnur fyrrverandi Sovétríki, hálfgrámyglulegt, með tilheyrandi kommúnistablokkum og stórum skrifstofubyggingum í algjörri niðurníðslu. Það sem átti eftir að bera fyrir augu var hins vegar fjarri því sem ég hafði nokkurn tímann séð. 
Gosbrunnar og gullstyttur
Ég á ekki orð til að lýsa borginni Ashgabat. Fyrstu klukkutímana var greinilegt að einhverjir menn voru að elta okkur en þeir gáfust fljótlega upp því einhver hefur ákveðið að ríkinu stæði lítil ógn af minni heimsókn. Þeir fylgjast engu að síður vel með og það eru lögreglumenn og hermenn á hverju götuhorni. Borgin er súrrealísk blanda af Dúbaí, Las Vegas og ljótri borg í Rússlandi. Alls staðar blasa við glæný háhýsi og glerhýsi og gosbrunnar eru óteljandi. Hvar sem maður stígur fæti niður er að finna gosbrunn, og það í eyðimörkinni sjálfri. Hvert sem litið er eru styttur af Turkmenbashi, flestar úr gulli. Á sovéskum íbúðarblokkum hanga stórar veggmyndir af forsetanum og uppáhaldsmynd forsetans sýnir hann skælbrosandi eins og kvikmyndastjörnu (sem er bersýnilega búið að eiga við til að gera karlinn myndarlegri). Turkmenbashi lét nefnilega lita á sér hárið fyrir nokkrum árum og hefur síðan reynt að útrýma öllum bókum eða myndum sem sýna hann gráhærðan. Forsetinn hefur ástæðu til að brosa því árið 1999 var ákveðið á þingi að hann skyldi vera forseti ævilangt. Þegar forsetinn tilkynnti fyrir skömmu að hann hygðist draga sig í hlé var greint frá því að þingmennirnir hefðu allir, hver og einn, grátbeðið hann um að leiða þjóðina áfram. Það sitja yfir 2.000 menn á þingi en þeir koma allir að sjálfsögðu úr flokki Turkmenbashis. 
Stærsta moska Mið-Asíu
Veðrið næsta dag var mun betra og tilvalið að bregða sér út fyrir borgina að skoða mosku sem Turkmenbashi lét byggja nýlega. Moskan ku vera sú stærsta í Mið-Asíu og það þarf ekki að taka það fram að það er allt vaðandi í fallegum gosbrunnum í kringum bygginguna, sem er stórglæsileg. Moskan er hins vegar ólík öðrum moskum að því leyti að það eru ekki bara orð Kóransins sem prýða veggi hennar heldur er víðast hvar að finna viskuorð forsetans. Turkmenbashi hefur skrifað tvær bækur og nokkrar ljóðabækur. Fyrri bókin heitir Rukhnama sem þýðir «Bók sálarinnar». Einhverjir múslimskir klerkar mótmæltu þessu guðlasti en var fleygt í fangelsi. Forsetinn lítur bersýnilega svo á að hann sé guðdómlegur og hann minnir ýmist á Saddam Hussein eða Sólkonunginn í Frakklandi. Fangelsin í Túrkmenistan eru yfirfull af saklausu fólki sem hefur einungis gerst sekt um að tala miður um forsetann. En bókin góða er kennd í öllum skólum og nemendum er gert að taka próf upp úr bók forsetans. Jafnvel læknum og búðarkonum er gert að fara í próf úr bókinni og almenningur þarf að fara á Rukhnama-námskeið. Ef menn falla missa þeir vinnuna. Það er stór höggmynd af bókinni í miðbænum og þangað fara öll nýgift hjón og láta taka mynd af sér fyrir framan bókina. Á háskólabyggingunni í miðborginni eru einnig höggmyndir af bókum forsetans. 
Eftir heimsókn í moskuna keyrum við lengra út fyrir bæinn og þar tekur við önnur sjón. Inni í borg er nefnilega erfitt að ímynda sér að þetta sé eitt af fátækustu ríkjum heims þótt bílaflotinn samanstandi reyndar enn mestmegnis af Lödum og Volgum. Það mætti halda að þarna byggju eintómir auðkýfingar og aðalatvinnugreinin væri bankaþjónusta. Inn á milli hefur Turkmenbashi reyndar ekki tekist að mylja niður allar kommúnistablokkirnar en hann hefur oft látið bera fólk út úr húsnæði sínu án nokkurs fyrirvara til að ryðja fyrir skýjakljúfum eða nýju ráðuneyti. Enginn getur kært eða mótmælt, því Turkmenbashi ræður og enginn annar. 
Deilt og drottnað
Síðan 1985, þegar Turkmenbashi var gerður að æðsta manni Kommúnistaflokksins í Túrkmenistan, hefur hann rekið vel yfir fimmtíu forsætisráðherra úr stóli. Það er altalað að forsetinn kippi mönnum reglulega úr öllum lykilstöðum svo enginn verði of voldugur. Þetta á við um öll ráðherraembættin. Ráðherrarnir maka því allir krókinn á meðan tækifæri gefst því þeir fá aldrei að vinna meir, í það minnsta ekki hjá hinu opinbera. Það vinna ótrúlega margir hjá hinu opinbera, sem sést á fjölda bíla með opinberar númeraplötur. Atvinnuleysi er himinhátt en tölurnar er hvergi að finna. Það veit enginn um ástand efnahagsins í Túrkmenistan því tölurnar eru ríkisleyndarmál. Opinberar tölur frá forsetaembættinu um hagvöxt segja að hann hafi verið yfir tuttugu prósent á síðasta ári, sem er bersýnilega lygi. Eitt er vitað og það er að ríkið er stórskuldugt en vera má að Turkmenbashi hafi keypt sér tíma því hann tryggði nýlega sölu á gasi til Rússlands næstu tuttugu árin. Hann eyðir svo þessum peningum í gosbrunna og glerbyggingar og fær til liðs við sig gjörspillt franskt verktakafyrirtæki og það er hvergi til sparað. 
...til minningar um sjálfan sig
Við ljúkum skoðunarferðinni við útsýnisturn í miðborginni sem Turkmenbashi lét byggja fyrir fimm árum til minningar um sjálfan sig. Mér er bannað að taka myndir úr turninum af því ég er útlendingur. Uppi á turninum er önnur gullstytta af forsetanum sem snýst svo að forsetinn snúi alltaf á móti sólu. «Eða snýr sólin alltaf á móti Turkmenbashi?» spyr félagi minn. Við útsýnisturninn stendur höggmynd af stóru nauti sem hristir jörðina á hornum sér og á jarðarkringlunni situr kona sem heldur á barni sem er úr skíragulli. Móðir Turkmenbashis dó í hörðum jarðskjálfta árið 1948 þegar forsetinn var einungis átta ára og faðir hans lést í seinni heimsstyrjöld. Turkmenbashi ólst því upp á kommúnísku munaðarleysingjahæli og það er bersýnilegt að forsetinn hefur aldrei komist yfir þennan missi. Hann keppist við að gera sjálfan sig ódauðlegan en ólíkt mörgum einræðisherrum vinnur hann myrkranna á milli og hefur lítinn tíma til að njóta auðæfanna. Konan hans býr ásamt börnunum í Vín í Austurríki og kemur sjaldan heim. Á meðan er forsetinn með nefið ofan í hvers manns koppi og skiptir sér af gjörsamlega öllum sköpuðum hlutum. 
Fyrir nokkrum vikum kom hann fram í sjónvarpi í vikulegu ávarpi en þá hafði hann flogið innanlands með Turkmenistan Airlines. Forsetinn var ekkert sérstaklega ánægður með veitingarnar og kvartaði undan því að það hefði vel mátt bæta við 150 millilítra djúsfernu á matarbakkann. Viku seinna mátti finna í öllum þotum Túrkmenistans djúsfernu á matarbakkanum, 150 millilítra. Forsetinn ávarpaði nýlega háskólanemendur í Ashgabat og las nokkur erindi úr bókinni góðu. Hann hætti skyndilega í miðri ræðu þegar honum varð starsýnt á unga brosandi stúlku en sú var með tvær gulltennur. Turkmenbashi hóf þá klukkustundartal um tannhirðu og benti svo á tannlækninn sinn sem sat álengdar, ef menn hefðu áhuga á að panta tíma. 
Það eru fjórar túrkmenskar sjónvarpsstöðvar í landinu, allar í eigu ríkisins, en þeir sem vettlingi geta valdið eru með gervihnattardisk. Túrkmensku stöðvarnar eru drepleiðinlegar og dagskráin samanstendur af ljóðalestri (úr bókum forsetans), ávarpi forsetans, áróðursmyndum og gömlu sovésku efni. Ég var reyndar mjög hissa að sjá að forsetinn skyldi leyfa almenningi að hafa erlendar sjónvarpsstöðvar en forsetinn veit líklegast að ef hann hirðir sjónvarpið af fólkinu þá á hann loks á hættu að hrinda af stað uppreisn. Til að halda almenningi í skefjum ákvað forsetinn auk þess að framvegis yrði gaskynding, vatn og rafmagn frítt. 
Mörg hótel en engir ferðamenn
Það eru ótrúlega mörg hótel í Ashgabat, sem vekur eftirtekt í ljósi þess að engir ferðamenn fá að koma inn í landið. Stærsta og flottasta hótelið er Forsetahótelið, risastór glerbygging í útjaðrinum. Hótelin eru galtóm en full af starfsfólki sem eru reyndar ríkisstarfsmenn. Frá hótelunum liggur flott hraðbrautin sem minnir á hraðbrautirnar í Þýskalandi en það er enginn á hraðbrautinni fyrir utan eina Lödu og einn jeppa sem er frá ameríska sendiráðinu. 
Ég spjalla við nokkra Túrkmena á barnum eitt kvöldið en þeir fást ekki til að segja neitt illt um forsetann. Öll hótel, allir vinnustaðir og opinberar byggingar eru hleraðar svo það passa sig allir vel á að segja ekkert sem gæti komið þeim í klandur. Einn fæst þó til að segja að hlutirnir hafi verið betri á tímum Sovétríkjanna því þá gátu menn ferðast frjálsir um Sovétríkin en nú fær enginn að fara neitt. Það er klárt mál að unga fólkið dreymir um að komast í burtu. Á barnum er band að spila sem flytur öll nýjustu popplögin úr vestrinu og ungu múslímarnir þamba vodka og hreyfa sig í takt við tónlistina. Við gleymum eitt augnablik hvar við erum stödd. 
Þetta er sæmileg skemmtiferð yfir eina páskahelgi en í minningunni eru myndir af gömlum konum sópandi göturnar í öllum veðrum, hrumar af elli og kengbognar af erfiðisvinnu. Þær fá í staðinn að flytja til höfuðborgarinnar með fjölskylduna því það er ekki leyfilegt að flytja sig á milli borga. Það yrði líklega of mikill fólksflótti til höfuðborgarinnar að öðrum kosti því það er ekkert að finna úti á landi. Landbúnaður stendur höllum fæti sökum þurrka og það má ekki gleyma því að landið er að mestu leyti eyðimörk. Turkmenbashi er að reyna að fela örbirgðina og eymdina með því að byggja glerhýsi og gosbrunna en Túrkmenistan er eftir sem áður eitt fátækasta ríki í heimi. Leiðtoginn er algjörlega firrtur, sólundar öllu fé og fer með Túrkmenistan eins og eigin skemmtigarð. Fólkið er hrætt og kúgað en það eina sem maður getur vonað er að einhvern daginn vaxi þjóðinni fiskur um hrygg og hún standi uppi í hárinu á forsetanum. Sagan af Túrkmenistan og sagan af föður Túrkmenistans er sorgarsaga sem erfitt verður að gleyma. Höfundur er stjórnmálafræðingur.
