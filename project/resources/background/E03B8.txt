Eftir Örlyg Stein Sigurjónsson orsi@mbl.is ELDUR kom upp í Mýrargötu 26 um kl. 23:30 á laugardagskvöld og var Slökkvilið höfuðborgarsvæðisins kallað á vettvang. Þrátt fyrir að slökkvistarf tæki skamman tíma og skemmdir hafi orðið óverulegar barst töluverður reykur út um húsið en sem betur fer var vindur austanstæður og beindi reyknum beint út á haf.
Má ætla að óþægindi vegna reyks hefðu orðið mun meiri ef reykinn hefði lagt yfir miðbæinn, íbúum og veitingahúsagestum til ama. Lögreglan lokaði Mýrargötunni fyrir umferð úr austri á meðan slökkvilið athafnaði sig á vettvangi. 
Enginn var í húsinu en það tók reykkafara talsverðan tíma að leita af sér allan grun. Eldur hafði borist í loftklæðningu og logaði út um 2. og 3. hæð þegar að var komið. 
Hraðfrystihús var þarna áður til húsa og hefur byggingin staðið auð um tíma. Þar hafa útigangsmenn leitað skjóls en enginn mun hafa dvalið þar nokkrum sólarhringum áður en kviknaði í. Tæpur mánuður er síðan kviknaði í húsinu síðast og urðu þá talsverðar skemmdir og einum manni var bjargað út af reykköfurum. 
Breyta á gamla hraðfrystihúsinu í glæsilegar íbúðir
Húsið er nú í eigu Nýju-Jórvíkur ehf. og segir Ísleifur Leifsson stjórnarformaður félagsins að eldsvoðinn hafi engin áhrif á áform félagsins um að gera húsið upp og innrétta þar glæsilegar íbúðir. 
Skylt er að loka mannlausum húsum til að fyrirbyggja umferð óviðkomandi og segir Ísleifur vissulega hafa verið orðið við þeirri kröfu samkvæmt byggingareglugerð. Á hinn bóginn sé harla erfitt að tryggja hús algerlega svo þau standist mjög einbeittan ásetning fólks um að brjótast inn. Eigi að síður verður farið í að læsa húsinu enn betur.
