ÞAÐ var mikill handagangur í öskjunni við Kvennaskólann í Reykjavík þegar nokkrir nemendur skólans, sem eru í framboði til stjórnar og skemmtiráðs, ákváðu nýverið að taka forskot á sælu stjórnartíðar sinnar með því að blása til nokkurs konar vorhátíðar með pylsum, trampólíni, sælgæti og leikjum og öðru tilheyrandi.
«Við ákváðum að bjóða upp á skemmtun, fengum fyrirtæki til að styrkja þetta og borguðum líka fyrir sumt,» segir Eva Reynisdóttir, sem ásamt sex félögum sínum býður nú fram til stjórnar og skemmtinefndar. Eva býður sig fram til formanns skólafélagsins. «Við tókum áhættu með veðrið, en það margborgaði sig.» 
Kennarar sem fylgdust með voru hinir kátustu með þetta uppátæki, svo framarlega sem vel yrði gengið frá. Þótti þeim hátíðin setja líf í skólastarfið og ekki var annað að sjá en þessi nýbreytni mæltist vel fyrir hjá nemendum.
