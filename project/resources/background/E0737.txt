Katrín Björgvinsdóttir fæddist í Reykjavík 1959. Hún lauk stjúdentsprófi frá Menntaskólanum í Hamrahlíð 1979, B.S. í hjúkrunarfræði frá HÍ 1985, og stundar nú mastersnám í hjúkrun langveikra sjúklinga við Royal College of Nursing, í samvinnu við Háskólann á Akureyri, undir leiðsögn próf. Sigríðar Halldórsdóttur. Katrín starfar nú við Landspítala - háskólasjúkrahús Fossvogi.
Katrín Björgvinsdóttir fæddist í Reykjavík 1959. Hún lauk stjúdentsprófi frá Menntaskólanum í Hamrahlíð 1979, B.S. í hjúkrunarfræði frá HÍ 1985, og stundar nú mastersnám í hjúkrun langveikra sjúklinga við Royal College of Nursing, í samvinnu við Háskólann á Akureyri, undir leiðsögn próf. Sigríðar Halldórsdóttur. Katrín starfar nú við Landspítala - háskólasjúkrahús Fossvogi. 
Rannsóknarstofnun í hjúkrunarfræði við Háskóla Íslands og Landspítala - háskólasjúkrahús standa fyrir málstofu á mánudag. Þar flytur Katrín Björgvinsdóttir erindi um rannsókn sína á reynslu barna og unglinga af að annast langveikt foreldri með MS-sjúkdóminn. «Þessi börn hafa lifað og starfað í mikilli þögn, í sinni huldu veröld, sem ég reyni að varpa ljósi á. Erlendar rannsóknir hafa sýnt að börn langveikra foreldra taka mikinn þátt í umönnun foreldra sinna, og ekki nóg með það heldur virðast þessi börn taka að sér meira eða minna allt heimilishald. Það sama kom í ljós í minni rannsókn,» segir Katrín.
Í rannsókn sinni ræddi Katrín við 11 uppkomin börn MS-sjúklinga, á aldrinum 18-24 ára og greindi fjögur meginþemu sem lýsa reynslunni af því að annast frá unga aldri langveikt foreldri: 1. Að átta sig á og aðlaga sig breyttri tilveru. 2. Að átta sig á hömlum daglegs lífs. 3. Að styrkja sjálfan sig og læra að nýta sér hjálp og stuðning. 4. Að öðlast sjálfstæði og skipuleggja líf sitt og framtíð. 
«Það er erfið reynsla þegar foreldri greinist með langvinnan sjúkdóm, en sorglegt er að börnin í rannsókninni fengu ekki fræðslu og stuðning við að átta sig. Þau fengu t.d. ekki að vera með í viðtölum við lækna eða hjúkrunarfræðinga - voru álitin of ung eða óþroskuð til að takast á við alvarleg málefni - en það fannst viðmælendum mínum alls ekki, og upplifðu höfnun, um leið og skortur á fræðslu og stuðningi jók á angistina og kvíðann sem þau upplifðu.» 
Katrín segir viðmælendur sína hafa verið á aldrinum 6 til 16 ára þegar þau byrja að annast foreldra sína og fara ung að sjá um allt heimilishald, innkaup og aðföng, og fóru fljótlega að bæði ala upp systkini sín og sig sjálf. «Þetta áttu þau öll sameiginlegt að hafa gert meira og minna án nokkurrar aðstoðar, því einhvern veginn áttu þau bágt með að leita sér hjálpar. Þau vissu ekki hvert ætti að hringja eða við hvern að tala til að fá öxl að gráta á. Sum voru líka hrædd um að ef þau bæru sig eftir björginni yrði heimilið leyst upp, og jók sá ótti enn á þögnina.» 
Erindi sitt flytur Katrín í Eirbergi, Eiríksgötu 34, á mánudag kl. 12.10 í stofu 201. Aðgangur er öllum heimill og ókeypis.
