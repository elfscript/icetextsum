Þetta var svo einstakt tækifæri að mér fannst ekki annað koma til greina en að þiggja starfið. 
Ásdís Halla Bragadóttir lætur senn af starfi bæjarstjóra í Garðabæ og verður forstjóri BYKO. 
Ég skil vel að aldrei geti orðið heimsfriður ef kirkjunnar fólk getur ekki unnið saman í kærleika. 
Rannveig Káradóttir, sóknarbarn í Garðasókn, um deilu sóknarprestsins við djákna, prest og formann og varaformann sóknarnefndar. 
Þetta krefst nýrrar hugsunar og nýrra vinnubragða. 
Jóhannes M. Gunnarsson , forstjóri Landspítala - háskólasjúkrahúss, um nýja spítalabyggingu. Gert er ráð fyrir að á legudeildum hennar verði eingöngu einbýli, þar sem unnt verður að sinna öllum þörfum sjúklinganna upp að gjörgæslu. 
Eins og staðan er í dag erum við með langbesta liðið og sýndum það svo sannarlega og sönnuðum í kvöld. 
Hanna Gréta Stefánsdóttir , leikmaður Hauka, sem tryggðu sér á fimmtudag Íslandsmeistaratitilinn í 1. deild kvenna í handknattleik. 
Ég hef unnið nótt og dag að því að mynda ríkisstjórn sem á að láta verkin tala og endurspegla þjóðernislegan og trúarlegan fjölbreytileika íraska samfélagsins. 
Ibrahim Jaafari , forsætisráðherra Íraks, er hann kunngjörði á miðvikudag að ríkisstjórn hefði loks verið mynduð þremur mánuðum eftir þingkosningar. 
Málið snýst um það að þessi ákveðna ferð tengdist ekki vinnu þeirra sem þeim eru greidd laun fyrir og tryggingagjald er greitt vegna. 
Ragna Haraldsdóttir , lögfræðingur hjá Tryggingastofnun ríkisins, sem hefur ekki greitt bætur til íslensku friðargæsluliðanna sem særðust í sprengjuárás í Kabúl í Afganistan í fyrrahaust, þar sem stofnunin telur þá ekki hafa slasast í vinnuslysi heldur í frítíma sínum. Á föstudag var svo greint frá því að friðargæsluliðarnir hefðu verið tryggðir sérstaklega. 
Ég á ekki nógu stór orð til að lýsa Teresu og því sem hún hefur gert fyrir okkur. Hún hefur uppfyllt minn stærsta draum, hún hefur gefið okkur fjölskyldu. 
Louisa Gonzales , líffræðileg móðir fimmbura, sem leigumóðirin Teresa Anderson ól á þriðjudag í Bandaríkjunum. Teresa hafði samið um að ganga með börnin gegn greiðslu, en þegar í ljós kom að hún bar fimmbura undir belti ákvað hún að þiggja ekki peningana vegna fjárhagsbyrðanna sem foreldrarnir standa nú frammi fyrir. 
Ef hann er reiðubúinn að ljúga að okkur til að fara með okkur í stríð er hann líka reiðubúinn að ljúga til að vinna kosningarnar. 
Nýjasta áróðursveggspjald breskra íhaldsmanna sem sauma nú hart að Tony Blair forsætisráðherra fyrir þingkosningarnar á fimmtudag. 
Þetta er frábært. 
Hjalti Úrsus Árnason, kraftlyftingamaður og fjögurra barna faðir, er í fæðingarorlofi með níu mánaða gömlum syni sínum og lætur vel af. 
Mér finnst þetta vera árás á mannréttindastarf á Íslandi. 
Brynhildur Flóvenz , stjórnarformaður Mannréttindaskrifstofu Íslands, um þá niðurstöðu utanríkisráðuneytisins að synja beiðni skrifstofunnar um styrk til reksturs hennar og verkefna. 
Við verðum að bregðast við. 
Jón Kristjánsson, heilbrigðisráðherra, vegna skýrslu sem sýnir að öryrkjum hefur fjölgað verulega á Íslandi á síðustu árum. 
Maður stýrir henni eins og reiðhjóli. 
Jacques Rosay , flugmaður eftir að hafa stjórnað Airbus 380, stærstu farþegaþotu sem smíðuð hefur verið, í fyrsta tilraunafluginu.
