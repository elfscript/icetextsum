SÉRFRÆÐINGAR hjá dönskum og þýskum banka telja að allt bendi til þess að íslenska efnahagskerfið sé að ofhitna og að ástæða sé til að hafa áhyggjur af því. Frá þessu er greint í frétt á vefmiðli danska blaðsins Berlingske Tidende . 
Haft er eftir sérfræðingum hjá danska bankanum Jyske Bank, að það sé áhyggjuefni hve lántökur bæði einstaklinga og fyrirtækja á Íslandi vaxi hratt. Þá segir í fréttinni að sérfræðingar hjá þýska bankanum HSH Nordbank taki undir þessar áhyggjur, og segi að það sé augljós hætta á því að íslenska hagkerfið sé að ofhitna. Þeir bendi einnig á að verðbólgan sé yfir markmiðum Seðlabankans. 
Frá því er greint í BT að gengi íslensku krónunnar hafi styrkst um 15% gagnvart Bandaríkjadal frá því í september 2004. Segir blaðið að það sé mat sérfræðinga bankanna tveggja að krónan geti ekki haldist það sterk til lengdar. Búast megi við því að hún muni falla á næstunni. Þannig spá sérfræðingar Jyske Bank því að innan tíðar muni gengið lækka um 8-12% vegna mikils viðskiptahalla og taka sérfræðingar HSH Nordbank undir það mat. 
BT fjallar einnig um hækkun á íbúðaverði hér á landi á umliðnum misserum. Er bent á það að verðið hafi hækkað um 75% á þremur árum, að stærstum hluta vegna rýmri fasteignalána. Þetta hafi sitt að segja um aukningu skulda heimilanna.
