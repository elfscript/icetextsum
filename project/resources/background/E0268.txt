Það er erfitt að nefna tiltekinn kvikmyndaleikstjóra sem hefur haft afgerandi áhrif á mig og verk mín. Áhrifavaldar eru auðvitað margir, Eisenstein, Bergman, Leni Riefenstahl, Fellini, Pasolini, Ken Loach, Wim Wenders, Kieslowski, Dreyer, Jane Campion, Goddard og Buñuel, en ekkert þeirra skiptir sköpum í þessu tilliti. Við lok 9. áratugarins dvaldi ég við nám í San Francisco, Berkeley og Oakland í Kaliforníu þar sem ég átti margar góðar stundir með kennurum mínum og þeir höfðu í rauninni miklu meiri áhrif á kvikmyndagerð mína en þau sem hér hafa verið nefnd, fólk eins og tékkneski súrrealistinn og ljósmyndarinn Vilelm Kriz, kvikmyndagerðarmaðurinn Lynn Kirby, kvikmynda- og vídeógerðarmaðurinn George Kuchar að ógleymdri hinni alíslensku Steinu Vasulka. Ég var heldur engan veginn ósnortin eftir að hafa gengið daglega í nokkur ár undir vegglistaverki Diegós Riveras á San Francisco Art Institute, og sú var líka tíðin að ég varð beinlínis ástfangin af málverkum og persónu Fridu Kahlo. En hver hefur virkilega haft djúpstæð áhrif á mig? Nema auðvitað Maya Deren! Þekkir einhver hana? Kannski einhverjir af þeim sem numið hafa listir í Bandaríkjunum. Eleanora Derenkowski fæddist 29. apríl 1917 í Kiev og lést árið 1961 í New York. Foreldrar hennar voru vel efnaðir gyðingar sem flúðu rússnesku byltinguna og settust að á austurströnd Bandaríkjanna. Maya stundaði nám við Syracuse University og New York University, og eins og svo margar af duglegustu stúlkum Bandaríkjanna lauk hún við meistaragráðu í bókmenntum frá Smith College. Að námi loknu ferðaðist Eleanora og starfaði með frægum dansara og danshöfundi, Kathryn Dunham, og á ferðalagi með henni kynntist hún fyrsta eiginmanni sínum, Alexander Hammid. Hann var tékkneskur ljósmyndari og kvikmyndagerðarmaður sem starfaði í Los Angeles og er reyndar nýlátinn. Um líkt leyti ákvað Eleanora að breyta skírnarnafni sínu og snúa sér að kvikmyndum. Hún tók sér nafnið Maya sem fyrir búddistum merkir sjónhverfing, á sanskrít þýðir það móðir og í grískri goðafræði sendiboði guðs. Þetta var nafnið sem hentaði hinni umbreyttu Eleanoru sem nú hafði ákveðið að helga sig kvikmyndagerð. 
Það var á árum sínum í Hollywood að hún gerði þær kvikmyndir sem mér þykja merkilegastar. Allar eru þær stuttar og þegar ég renni augum yfir skrá þeirra kemur á óvart hversu stuttar og fáar þær voru í raun og veru. Í minningunni er Maya Deren einhvern veginn svo miklu stærri en lengd og fjöldi verka hennar gefur til kynna. Sú kvikmynd Mayu sem hefur yljað mér mest um hjartarætur er hennar fyrsta verk, Meshes of the Afternoon (1943). Eins og flestar hennar kvikmyndir virðist hún í fyrstu krefja áhorfandann um athygli og jafnvel þátttöku, en í rauninni er ekkert annað fyrir óþolinmóða áhorfendur að gera en að halla sér aftur í sætunum og láta kvikmyndina «gerast». Í draumkenndum atriðum er erfitt að fylgja söguþræðinum sem er næsta órökvís. Þeir sem biðja um söguþráð og lógík verða fyrir vonbrigðum. En kannski er myndin hreint engin rökleysa þegar sköpunartími hennar er hafður í huga, mitt í tryllingi heimsstyrjaldarinnar síðari. Andrúmsloft myndarinnar einkennist af ofsóknaræði og skelfingu þar sem elskendur umbreytast í morðingja þegar minnst varir og söguþráðurinn fer í hring. 
Myndin virðist gerð í algjöru andófi við annað sem framleitt var í Hollywood á þessum árum og þess vegna brosi ég með sjálfri mér þegar ég les á kynningartitlum Meshes of the Afternoon að hún sé «Made in Hollywood». Varla er hægt að hugsa sér kvikmynd sem er ólíkari öðru því sem þaðan hefur komið um dagana. 
Í fyrstu kvikmyndum mínum, sérstaklega stuttmyndunum, sé ég núna áhrifin frá Mayu Deren . Án heitis ( Untitled , 1988) var beinlínis gerð í anda hennar. Eftir að ég fór að vinna að heimildarmyndum sem ætlað er að túlka veruleikann hurfu þessi sterku áhrif, þó að ég sjái að í flestum mínum myndum leynist alltaf eitthvað það sem ekki getur talist «raunverulegt» og er trúlega stílbrjótur í hefðbundinni heimildarmynd. 
Árið 1948 hlaut Maya Guggenheim-styrk til að ferðast til Haíti og tók þar upp 20.000 fet af vúdú-siðum og dansi sem engar myndheimildir voru áður til um. Hún drakk í sig menningu fólksins á Haíti og þegar hún sneri aftur til New York hafði kvikmyndagerðarkonan enn tekið umbreytingum. Hún var vígð til æðsta vúdú-prests í samfélagi innflytjenda frá Haíti í New York og lauk aldrei við heimildarkvikmynd sína. Það kom í hlut Teiji Ito og nýrrar konu hans að ljúka við Divine Horsemen sem er einstök heimild um vúdú, dansa þess og ritúöl. 
Maya Deren lést fyrir aldur fram í New York, 44 ára gömul. Þær sögur komust á kreik að vúdú-galdur hefði valdið dauða hennar, galdur sem hún átti að hafa beint að manni nokkrum vegna svika í fjármálum. En vúdú leyfir ekki slíkt og skömmu eftir dauða þessa manns var Maya sjálf öll. Aðrar sögur segja að hún hafi neytt kókaíns í óhófi og má vera að hún hafi hreinlega fengið hjartaslag af óhóflegri neyslu þess. 
Þegar ég rifja upp sögu Mayu Deren finn ég hvað myndir hennar voru orðnar þokukenndar og óljósar í minningunni. En svo mikið er víst að fyrir ungan íslenskan kvikmyndanemanda í Kaliforníu voru kynnin af myndum Mayu ótrúlega seiðandi og mögnuð. Það kemur mér þó alltaf skringilega fyrir sjónir að hún ein skuli hafa fengið lof og frægð fyrir fyrstu kvikmyndir sínar í Hollywood því ljóst er að allar bestu kvikmyndir sínar gerði hún í nánu samstarfi við Alexander Hammid. Ég þekki það sjálf af eigin reynslu að kvikmyndir eru ekki skapaðar af einni manneskju. Kvikmynd er alltaf samvinna og þegar vel tekst til við þá samvinnu getur útkoman orðið einstök. Maya Deren var ekki ein á báti. Alexander Hammid var félagi hennar.
