Jóhanna Jóhannsdóttir fæddist í Vestmannaeyjum 11. október 1943. Hún andaðist á gjörgæsludeild Landspítalans í Fossvogi 21. apríl síðastliðinn og var útför hennar gerð frá Kálfatjarnarkirkju á Vatnsleysuströnd 7. maí. 
Sumardagurinn fyrsti gengur í garð en það dimmir yfir, hún Jóhanna er dáin, langt fyrir aldur fram. Hún sem var svo lifandi og hress. Við Jóhanna höfum verið vinkonur frá unglingsárum, ungar stúlkur í Vestmannaeyjum sem horfðu björtum augum til framtíðar. Við unnum saman í fiski, tókum í spil og fórum á böllin. Með okkur tókst náin vinskapur sem hélst alla tíð. Það gleður mig þegar ég minnist þess að Jóhanna var með mér þegar ég kynntist Bokka árið 1961. Jóhanna var þá að passa fyrir Stínu frænku sína þegar þar hittust nokkrir vinir og spiluðu saman að loknu vélstjóraballi í Höllinni. Að loknu þessu afdrifaríka og skemmtilega spilakvöldi, sem Jóhanna stóð fyrir, hófst samband okkar hjóna. Jóhanna kynntist Sigga sínum síðar eftir að hún var flutt frá Eyjum en mér fannst það svo sniðugt því ég kannaðist við hann frá því við vorum í skóla á Laugarvatni. Siggi er alveg einstakur maður og þau hjónin voru afar samhent. Þau skipulögðu ætíð vel það sem þau tóku sér fyrir hendur og unnu vel saman. Alveg sama hvort verið var að byggja hús, undirbúa sumarfríið eða elda matinn. Hvað það var oft gaman hjá okkur. Þegar við fórum saman til útlanda og þá sérstaklega þegar við vorum á þeirra slóðum í Svíþjóð og Danmörku, gistum í Finnlandi og heimsóttum Tallinn með stæl og þreyttumst ekki á að hlæja að fjöregginu hans Bokka. Spilakvöldin í Gautaborg 1998, þá var nú líka hlegið. Þessi ferð okkar um Norðurlöndin er ógleymanleg. Siglingin sem við fórum saman um Miðjarðahafið var ekki síðri, við skemmtum okkur alltaf svo vel saman. Á biblíuslóðum í Efesus í Tyrklandi þar sem Siggi fékk hlutverk í frásögn úr biblíunni sem sett var á svið. Mikið á ég eftir að sakna hennar Jóhönnu.
Að fá Jóhönnu og Sigga á þjóðhátíð það var sko toppurinn, Siggi með gítarinn og Jóhanna að leiða sönginn, þá var nú mikið fjör í tjaldinu, sungið og hlegið fram á morgun. Stelpurnar mínar spurðu oft þegar líða tók að þjóðhátíðum hvort Jóhanna og Siggi kæmu nú ekki, því aldrei gleymast þær skemmtilegustu. Árið 1980 heimsóttum við Jóhönnu og fjölskyldu til Svíþjóðar. Við Bokki með dæturnar ásamt foreldrum mínum. Jóhanna var sko ekki í vandræðum með að taka á móti okkur öllum, krakkarnir í flatsæng og allt gekk eins og í sögu. Jóhanna var svo barngóð og skemmtileg við krakka enda hændust stelpurnar mínar að henni. Hvað hún Jóhanna var barnabörnum sínum góð, hún gerði svo margt fyrir þau og hafði svo gaman af því þegar þau voru hjá henni. Viktor var oft hjá þeim hér í Eyjum og þegar þau voru nýflutt í nýja húsið og það rétt rúmlega fokhelt komu litlu strákarnir hans Sigurðar Hrafns í heimsókn, það var nú ekki málið að fá peyjana til sín, bara gaman. Yngsti meðlimur fjölskyldunnar, dóttir hans Jóa, fæddist í fyrrasumar þegar þau voru hér á goslokahátíð og var Jóhanna þá yfir sig montin. 
Þegar Siggi var ráðinn skóla- og menningarfulltrúi hingað til Vestmannaeyja bjuggu þau í Svíþjóð og kom tilkynning um ráðninguna í bæjarblöðunum. Ég hoppaði næstum hæð mína af gleði þegar ég sá það og hringdi strax í Jóhönnu. Fyrir mig var það himnasending að fá Jóhönnu vinkonu mína til Eyja. Á sama tíma missti ég móður mína og sýndi Jóhanna mér ómældan stuðning, hún var góð vinkona. Þrátt fyrir að stundum hafi liðið langt á milli þess að við hittumst var alltaf eins og við hefðum hist í gær þegar að því kom. Mínar fyrstu heilsubótargöngur fór ég í með Jóhönnu eftir að þau fluttu til Eyja. Við vorum móðar og másandi því við spjölluðum svo mikið alla leiðina og ekki var það nú leiðinlegra þegar «strákarnir» komu með okkur. Við skemmtum okkur yfir spilum og á spilakvöldum okkar fórum við Jóhanna nú oft með sigur af hólmi. Jóhanna var mikill gleðigjafi og átti auðvelt með að koma öðrum í gott skap. Hún var drífandi og kraftmikil og mér leið alltaf sérstaklega vel í návist hennar. Ég gleymi því aldrei þegar Jóhanna og Siggi komu til Eyja með marga svarta poka af hríslum sem þau höfðu klippt við húsið þeirra í Mosó og setja átti niður í garðinn hjá mér. Aðeins nokkrir dagar voru liðnir þegar Jóhanna mætti á svæðið og sagði að nú skyldum við stöllur drífa í þessu og auðvitað skelltum við okkur út og lömdum þetta niður með hörkunni einni saman. Við gátum stundum verið svolítið líkar vinkonurnar og hlógum oft að því þegar við keyptum okkur alveg eins jakka um árið, ég í Prag og hún í Þýskalandi. Jóhanna var víðlesin og tungumálin vöfðust ekki fyrir henni. Söngurinn gaf henni mikið og sungu þau hjónin í kórum bæði erlendis og hér heima og höfðu unun af. Eftir að Jóhanna og Siggi fluttu til Eyja gengu þau í Oddfellowregluna og gaf það okkur hjónunum mikið að geta starfað þar með þeim og átt góðar stundir. Jóhanna og Siggi lögðu mikið á sig til að koma sér vel fyrir í nýja húsinu í Vogunum. Þegar húsið var loks tilbúið kom kallið sem engan grunaði. Þau hjónin búin að skipuleggja sumarfríið og bjart framundan svo sem brúðkaup Jóa og barnið væntanlegt hjá Lóu. 
Það var aldrei lognmolla í kringum hana vinkonu mína, hún var alltaf hress og kát. Hún var hörkudugleg og var ekkert að tvínóna við hlutina heldur dreif hún í því sem gera þurfti. Jóhanna krufði málin alltaf til mergjar og var úrræðagóð með eindæmum. Ég gat treyst henni fyrir öllu sem mér lá á hjarta. Hún var heil, heiðarleg og hreinskilin og sagði mér alltaf nákvæmlega það sem henni fannst. Hún var ennfremur samkvæm sjálfri sér og ákveðin þegar á reyndi. Hún naut þess að ferðast og þrátt fyrir að vera mjög flughrædd lét hún sig hafa það, kleip Sigga bara dálítið vel í handlegginn. Í gegnum allt okkar spjall sagði hún aldrei styggðaryrði um nokkurn mann og var afar skilningsrík gagnvart öðrum. 
Að þurfa að kveðja hana Jóhönnu strax er svo óendanlega sárt. Ég þakka Guði þó fyrir að hún þjáðist ekki. Elsku Siggi, missirinn er mikill og mestur er hann þinn. Við Bokki biðjum góðan Guð að styrkja þig og fjölskyldur ykkar Jóhönnu í þessari sáru sorg. 
Þín alltaf mun ég minnast 
fyrir allt það góða sem þú gerðir, 
fyrir allt það sem þú skildir eftir, 
fyrir gleðina sem þú gafst mér, 
fyrir stundirnar sem við áttum, 
fyrir viskuna sem þú kenndir, 
fyrir sögurnar sem þú sagðir, 
fyrir hláturinn sem þú deildir, 
fyrir strengina sem þú snertir, 
ég ætíð mun minnast þín. 
(F.D.V.) 
Októvía.
Félagar í Reykjalundarkórnum votta eiginmanni Jóhönnu, Sigurði Rúnari Símonarsyni, börnum þeirra, Jóhanni, Lóu og Sigurði Hrafni, foreldrum hennar, tengdafólki, ættingjum og vinum, samúð sína með þessari grein. Við, sem vorum svo lánsöm að fá að njóta með henni síðasta kvöldsins sem hún lifði vonum að minning um káta, lífsglaða og fallega manneskju verði sorginni yfirsterkari þegar frá líður. 
Á miðvikudaginn 20. apríl sl. var æfing hjá Reykjalundarkórnum. Það var síðasti vetrardagur og vorið var augljóslega komið. Lóan, þessi kærkomni vorboði, tiplaði um túnið á Reykjalundi og öðru hvoru mátti heyra hana kveða sumarið til okkar. Nokkrir fíflar höfðu sprungið út í túninu við yl vorsólarinnar þegar líða tók á daginn. Við, sem skunduðum glöð á vit söngsins, sáum ekki fyrir þetta fallega vorkvöld að sorgin var tilbúin að kveða sér hljóðs í kórnum okkar. 
Ástin, gleðin og sorgin eru systur og haldast í hendur. Þegar við leyfum okkur að elska þá erum við varnarlaus fyrir sársaukanum við að missa þann vin sem ástin beinist að. Eins er með vináttuna. Þessar tilfinningar eru greinar á lífsins tré, meiði kærleikans. Þegar fólk mætist í söng þá myndast oft sú eining innan hópsins sem erfitt er að útskýra fyrir þeim sem ekki hafa reynt. Oft verða til vináttubönd sem endast ævina á enda. Jafnvel þó leiðir skilji þá lifa minningarnar um liðnar gleðistundir áfram. Því fögnuðum við, sem sungum með Sigga og Jóhönnu í «gamla daga» í Reykjalundarkórnum, þegar þau komu aftur í kórinn á síðasta ári. Ég sem fæ að skrifa þessar línur gladdist öðrum fremur. Nú fengi ég að syngja aftur með vinkonu minni. Á fyrstu æfingunni tók ég undir hendi hennar og leiddi hana til sætis við hliðina á mér af tómri eigingirni. Nú er það sæti autt og það kemur ekki þar maður í manns stað í eiginlegri merkingu. 
Með ljóði skáldsins, er það orti fyrir munn Eggerts Ólafssonar, ljóði sem við sungum inn á diskinn okkar í vetur, kveðjum við þig kæra vinkona. Guð gefi þér frið. 
Smávinir fagrir, foldarskart, 
fífill í haga, rauð og blá 
brekkusóley, við mættum margt 
muna hvort öðru að segja frá. 
Faðir og vinur alls, sem er, 
annastu þennan græna reit. 
Blessaðu, faðir, blómin hér, 
blessaðu þau í hverri sveit. 
Vesalings sóley, sérðu mig? 
Sofðu nú vært og byrgðu þig. 
Hægur er dúr á daggarnótt. 
Dreymi þig ljósið, sofðu rótt! 
(Jónas Hallgrímsson.) 
Fyrir hönd félaga Reykjalundarkórsins, 
Guðrún Sigursteinsdóttir.
