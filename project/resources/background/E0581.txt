Eftir Margréti Þóru Þórsdóttur maggath@mbl.is ÞAÐ liggur í augum uppi að áhugi ESB á okkur og hagsmunum okkar er takmarkaður af þeirri ástæðu einni að stjórnsýslan þar á fullt í fangi með önnur verkefni sem eru mun meira knýjandi, sagði Ingibjörg Sólrún Gísladóttir, varaformaður Samfylkingarinnar, á fundi um Evrópumál á Akureyri á föstudag. «Hvers vegna skyldu þau líka eyða miklum tíma í okkur þar sem sú sérkennilega staða er uppi að ólíkt því sem gerist í öðrum ríkjum kæra stjórnvöld á Íslandi sig ekki um aðild að sambandinu,» sagði Ingibjörg Sólrún og benti einnig á að menn sem teknir væru alvarlega legðu til að við segðum upp EES-samningnum.
Hún sagði ekki raunsætt að gera ráð fyrir að innan ESB væri áhugi á því til frambúðar að halda úti sérstökum stofnunum eða mikilli vinnu vegna endurnýjunar EES-samningsins. «Þess vegna hljótum við að leggja í það vinnu að skilgreina samningsmarkmið Íslands ef og þegar til aðildar að ESB kemur. Í þeim samningsmarkmiðum er ekki nóg að leggja áherslu á sérstöðu íslensks sjávarútvegs heldur verður einnig að fást viðurkenning á því að vegna smæðar íslensks samfélags og landfræðilegrar legu er það forsenda byggðar og þróunar mannlífs í landinu að Ísland verði til langframa hátekjuland með háu þjónustustigi og öflugu velferðarkerfi.» 
Erindi Ingibjargar Sólrúnar nefndist Evrópusambandið, risi, dvergur eða ormur? Allt í senn, sagði hún svarið við spurningunni vera, Evrópusambandið væri efnahagslegur risi, pólitískur dvergur og hernaðarlegur ormur. Þannig gæti Evrópusambandið í hefðbundnum skilningi ekki talist vera stórveldi, til þess yrði það að vera risi á öllum sviðum. Ingibjörg Sólrún sagði almenning yfirleitt ekki hafa áhuga fyrir Evrópusambandinu og það væri ekki líklegt til vinsælda hjá stjórnmálamönnum að fjalla mikið um það, enda væru flokkarnir yfirleitt klofnir í afstöðu til aðildar að sambandinu.Þá hefðu fjölmiðlar heldur ekki áhuga nema á málum þar sem eitthvað hefði miður farið. Líkja mætti deilum um sambandið og aðild að því hér á landi við ættflokkadeilur, menn skipuðu sér í fylkingar með eða á móti. Það væri hins vegar mikilvægt að ræða þetta mál, «það getur skipt sköpum fyrir pólitíska og efnahagslega þróun heimsins alls hver þróunin innan ESB væri. Hvað varðar okkur Íslendinga skiptir það okkur auðvitað verulegu máli til framtíðar litið, hvar í sveit við ætlum að skipa okkur.» 
Utanríkisviðskipti ykjust með upptöku evrunnar
Dr. Þórarinn Pétursson staðgengill aðalhagfræðings við Seðlabanka Íslands fjallaði í sínu erindi um evruna og lífið utan myntbandalags Evrópu, en hann hefur ásamt öðrum gert rannsókn þar sem skoðuð eru áhrif þess á íslensk utanríkisviðskipti að taka gjaldmiðilinn upp. Fram kom í máli hans að utanríkisviðskipti Íslendinga við Evrópusambandslöndin eru um 40% af öllum útflutning, yrðu um 70% þegar þau þrjú lönd sem standa utan sambandsins eru talin með. Með því að taka upp sömu mynt og Evrópulöndin mætti gera ráð fyrir að viðskipti milli landa aukist. Nefndi Þórarinn að tækju Íslendingar upp evruna mætti búast við að utanríkisviðskipti myndu aukast um 60%. Aukin alþjóðleg viðskipti hefðu í för með sér aukna velferð, gera mætti ráð fyrir að aukin hagsæld í kjölfar meiri viðskipta gæti numið einum milljarði dollara meiri veltu hér á landi. Aukin landsframleiðsla þýddi að hver og einn einstaklingur hér á landi fengi um 70 þúsund krónur í árlegan tekjuauka. 
Betur komin innan sambandsins
Simo Tanien, framkvæmdastjóri finnskra landbúnaðarsamtaka í Brussel gerði grein fyrir 10 ára reynslu Finna af Evrópusambandsaðild en hún hefði almennt verið góð. Neytendur hefðu t.d. valið innlendar landbúnaðarvörur umfram þær innfluttu. Nú stæðu Finnar jafnt sem aðrar þjóðir frammi fyrir aukinni alþjóðavæðingu og frjálsræði í viðskiptum, aukinni samkeppni í kjölfar stækkunar Evrópusambandsins og þá þyrfti að taka tilliti til breytingar á hegðunarmynstri neytenda. Allt þetta væri mikil ögrun við landbúnaðarframleiðsluna, en að hans mati er Finnland betur komið innan sambandsins en utan.
