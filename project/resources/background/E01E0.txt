NÚ ÞEGAR ungir jafnt sem minna ungir jafnaðarmenn huga að því að velja sér formann fyrir næstu formannskosningar skýrast línur í framboðsmálum þeirra tveggja frambjóðenda sem völ er á. 
Frambjóðendurnir
Frá því að Samfylkingin var stofnuð í maí árið 2000 hefur Össur Skarphéðinsson veitt flokknum forstöðu. Sex árum áður hafði lítt þekktur þingmaður Kvennalistans sáluga, Ingibjörg Sólrún Gísladóttir, verið valinn til að vera borgarstjórnarefni Reykjavíkurlistans - hún náði kjöri. Djarft var teflt því Ingibjörg setti sig í baráttusætið, það 8. Hún stóð og féll með því hvort Reykjavíkurlistinn næði meirihluta eða ekki. 
Alþingiskosningar
Fyrir alþingiskosningarnar síðustu brást Össur við mikilli undiröldu meðal jafnaðarmanna og setti Ingibjörgu í baráttusæti á framboðslista til Alþingis. Skemmst er frá því að segja að Ingibjörg náði ekki að komast inn sem 11. þingmaður Reykjavíkur norður og missti þar af sæti til lítt þekkts framsóknarmanns, Árna Magnússonar (ath. ekki handritasafnarinn). 
Fyrsti þingmaður Reykjavíkur
Allt tal um að góðan árangur Samfylkingarinnar megi þakka kjörþokka Ingibjargar er úr lausu lofti gripið. Það er ljóst að á þessum tímapunkti var þjóðin ekki sama sinnis og borgarbúar árin 1994, 1998 og 2002. 
Fylgi fylgdi ekki
Raunin var sú að fylgi Samfylkingarinnar jókst ekki að neinu marki eftir að Ingibjörg kom til liðs við framboðslista til alþingiskosninga. Það fylgi sem mældist í skoðanakönnunum - áður en ákvörðun Össurar að bjóða Ingibjörgu á listann varð ljós - var nánast það sama og Samfylkingin fékk í kosningunum. Ingibjörg hafði ekki það til að bera sem þurfti til að fleyta sér inn á þing. Raunin var sú að í fyrsta sæti á sama lista í RN ýtti Össur Skarphéðinsson Davíð Oddssyni úr fyrsta þingsæti Reykjavíkur (norður) og flokkur sameinaðra jafnaðarmanna undir forystu Össurar vann sögulegan sigur. 
Feilspor Ingibjargar
Það er því ljóst að Ingibjörg Sólrún Gísladóttir er ekki sá leiðtogi í dag sem stuðningsmenn Samfylkingarinnar treysta á til að veita flokknum forstöðu. Ingibjörg hafði tækifæri til að sækja fram á landsfundi í Hafnarfirði 2003 og hefja nýtt tímabil í sögu sameinaðra vinstrimanna. Hún hafði orðsporið, kjörþokkann og stuðninginn. Hana skorti kjark og þor til að fara fram en hóf um leið kosningaslag fyrir seinni tíma formannskosningarnar sem nú eru að renna upp. 
Össur öflugur foringi
Síðan Ingibjörg guggnaði á framboði sínu til formanns Samfylkingarinnar haustið 2003 hefur formaður okkar, Össur Skarphéðinsson, styrkst og eflst og sótt æ meiri stuðning jafnt til landsbyggðar og höfuðborgarsvæðis. 
Hin hljóða krónprinsessa
Hljótt hefur verið um Ingibjörgu Sólrúnu síðastliðin tvö ár en veikar tilraunir hefur hún gert til að vekja á sér athygli s.s. með starfi sínu í framtíðarhópi Samfylkingar. Ljóst er að vinsældir hennar og það forskot er talið var að hún hefði náð með góðum störfum fyrir Reykjavíkurlistann er löngu dofnað. Hennar tími er ekki kominn. 
Virðum starf Össurar
Frá stofnun Samfylkingar hefur Össur Skarphéðinsson skilað flokknum góðu starfi. Flokkurinn er á fleygiferð inn í nýja framtíð þar sem sterkur sameinaður vinstri- og jafnaðarmannaflokkur er meginstólpi á Alþingi Íslendinga. Össur hefur gert flokkinn að því sem hann er. Skiptum ekki um reiðtygi, hest og vagn í miðri á. Kjósum áframhaldandi sterkan jafnaðarmannaflokk. 
Teflum fram til sigurs! 
SIGURÐUR RÚNARSSON, 
penni á pólitík.is og félagi í Ungum jafnaðarmönnum 
í Kópavogi. 
Frá Sigurði Rúnarssyni
