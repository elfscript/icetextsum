! Um daginn urðum við einum Íslendingi ríkari. Það væri máski langsótt að tala um hann sem sannan Íslandsvin. Ekki heyrðist mér á honum að ástkæra Ísafold hefði verið efst á lista landa sem hann vildi flytja til, aðallega vegna veðráttu og skattaumhverfisins að mér skilst. Að endingu virðist hans samt vera sáttur við að vera kominn hingað. Þótt hann hafi kannski ekki verið Íslandsvinur, er það staðreynd að hann hefur alla tíð átt trygga Íslandsvini, sem hann kannski vissi ekki einu sinni sjálfur um. Þessir vinir hans hafa komið því í kring að losa hann úr prísundinni hinum megin á hnettinum, en dvölin hans þar var svo fráleit að það minnti einna helst á sögu eftir Kafka. Með þrautseigju sinni útveguðu vinirnir honum hvorki meira né minna en íslenskt ríkisfang, en aðrir óbreyttir nýbúar þurfa að púla og strita í sjö ár hér á landi til að fá það. Hvað um það, Bobby er meðal vor, þökk sé vinum hans. 
Bobby hefur alltaf verið yfirlýsingaglaður og illræmdur út um allan heim vegna yfirlýsinga sinna og samsæriskenninga, einkum í garð gyðinga. Þetta er svo sem ekkert nýtt og margt skrifað um þessa afstöðu hans. Hann byrgir inni í sér svo mikið hatur að hann gýs öðru hverju eins og Geysir. Það er afar tilgangslaust að rökræða um skoðanir Fischers á gyðingum og skil ég það mjög vel að þjóðin einfaldlega ákvað að sleppa því bara. Sem betur fer tóku fjölmiðlar mark á vísbendingum um að við vildum ekki heyra fréttir á hverjum degi um hvar Bobby væri staddur og hverja hann náði að móðga þann daginn. Fyrir mína parta óska ég honum alls hins besta og vona að hann finni sinn innri frið einhvern tímann. 
Mér fannst athyglisvert að fylgjast með landanum og hvernig hann tókst á við sérlyndi Bobbys á meðan blöðin færðu okkur fréttir um uppátæki hans eftir að hann var kominn hingað. Það er auðvelt að vera sannfærður um siðferðilega yfirburði sína um atvik sem gerast fjær heimilinu, en það reynir á réttvísi þegar eitthvað er að gerast í betri stofunni hjá manni sjálfum. Flestir sem ég þekki hér á landi eru með sterka réttlætiskennd og sterkar skoðanir um óréttlæti í heiminum. Það virðist ekki vera í anda íslensku þjóðarinnar að alhæfa um heilar þjóðir og kynþætti. Margir sem hafa tjáð sig um málið voru samt meira en tilbúnir að afgreiða Bobby og köst hans léttvæg, eins og það væri bara bull í honum og sögðu að það væri ekkert að marka það sem hann segir. Bobby er skáksnillingur og þar skyldi málið sitja. Mér til mikillar furðu heyrði ég þekktan mann í einum Kastljóssþætti segja að það væri alltof mikið gert úr þessu, honum væri t.d. mjög illa við Norðmenn, og hvað um það. Þetta átti að vera fyndið, skildist mér. Húmorinn í þessu er, að með því að segja að hann hati Norðmenn sé hann ekki að vísa í neitt samhengi, yfirlýsingin sé út í bláinn. Hann gæti eins vel sagt að honum væri illa við veturinn. Hefði hann hinsvegar sagt að honum væri illa við samkynhneigða, araba eða konur með blæjur hefði málið horft öðruvísi við. Það er kannski ósanngjarnt að lesa of mikið í orðin hans í þessum tiltekna þætti af því að aðalefni þáttarins var eitthvað annað og hann hafi sennilega ekki myndað sér skoðun á þessu. En einmitt svona yfirlýsingar eru ekki óalgengar fyrir marga. Það er svo auðvelt að bjóða fólki ekki byrginn. Það er miklu einfaldara að hafa ekki skoðanir á hlutunum. Afskiptaleysi er heldur ekki séríslenskt fyrirbæri. Það er mest yfirgnæfandi einmitt þar sem þörfin er brýnust fyrir aðgerðir og skoðanaskipti. 
Séra Martin Luther King sagði einu sinni, eins og honum var einum lagið: 
«Einn dag munum við ekki bara þurfa að iðrast orða og verka barna myrkursins, heldur líka ótta og afskiptaleysis barna ljóssins.» 
Og þar liggur kjarni málsins. Þótt að nýi Íslendingurinn okkar láti stóru orðin standa deila margir svipuðum skoðunum og fylgja þeim eftir í verki. Við hin viljum ekki hafa fyrir því að mynda okkur skoðun. Þar liggur hundurinn grafinn.
