UM eitt hundrað manns hafa skráð sig í listflug Listahátíðar í Reykjavík en flogið verður hringinn í kringum landið á hvítasunnudag. Flugfarþegar verða viðstaddir opnun listsýninga á Ísafirði, Akureyri, Seyðisfirði og í Vestmannaeyjum en að sögn Guðrúnar Kristjánsdóttur, kynningarstjóra Listahátíðar í Reykjavík, hafa viðtökur verið mjög góðar. Fjöldi erlendra blaðamanna hefur skráð sig í ferðina og listaverkasafnarar láta sig ekki vanta auk þess sem forseti Íslands, sem er verndari hátíðarinnar, menntamálaráðherra og borgarstjóri Reykjavíkur fara með í ferðina. 
«Það verður án efa alls staðar vel tekið á móti okkur. Við vonum bara að það verði gott veður,» segir Guðrún sem býst við því að biðlisti verði í ferðina. Vélin leggur af stað að morgni hvítasunnudags kl. hálfníu og kemur til baka um kvöldið. Ferðin kostar 19.400 krónur á mann en ferðir til og frá flugvöllum eru innifaldar auk þess sem farþegar fá snarl á hverjum stað fyrir sig.
