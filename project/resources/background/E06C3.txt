Ég er stödd á Suður-Indlandi, í Mysore. Hingað flykkjast asthanga jóga-iðkendur alls staðar að úr heiminum til að hitta sinn gúrú, vera í návist hans og læra. Það er ekki seinna vænna, því hann er orðinn 90 ára. Ég var hérna síðast fyrir þremur árum í fyrsta skipti á Indlandi. Maður lærir ótrúlega margt af því að vera hérna. En það er önnur saga. 
Jæja, ég var komin aftur og fyrsti dagurinn minn rann upp. Guruji eins og hann er oft kallaður er enn í fullu fjöri. En mér stóð nú ekki á sama þegar hann ætlaði að fara að hjálpa mér í bakfettum. Það virkar þannig að maður stendur uppréttur og beygir sig aftur þangað til að hendur snerta gólfið. Stundum kallað brú. Gúrúinn stendur fyrir framan mann og heldur undir bakið til að styðja við og hjálpar manni einnig að koma úr stöðunni aftur. 
Allavega, þarna er ég, löðrandi í svita og snýtandi mér, því mér tókst að næla mér í kvef í hitanum og finn að hann er að ganga í áttina til mín til að hjálpa mér við bakfetturnar. Ég fékk sting i magann og fann fyrir kvíða því ég var svo hrædd um að hann væri ekki nógu sterkur til að hjálpa mér og myndi missa mig á höfuðið. Ég tek það fram að ég hef lent í sömu aðstæðum áður, þegar ég var hérna síðast. Þá var mér illt í bakinu og afþakkaði pent hjálpina. «No thank you, pain in my back.» En hann svaraði: «No, no, you do it, no problem.» Ég: «No please, very bad back, maybe later, ok?» Hann: «No, no, you do it, just breath, no fear.» Það var nefnilega málið. Ég var skíthrædd. Einhver ótti í mér. Jæja, hvað um það, maður neitar víst ekki þegar gúrúinn sjálfur býðst til að hjálpa manni. Ok, anda, anda og svo byrjaði ég. Þegar ég var komin hálfa leið aftur á bak fann ég eitthvað smá til, stífnaði upp, hætti að anda og meiddi mig enn meira. Ég fór alla leið niður og svo lyfti hann mér upp og sagði svo: «Very stiff lady, once more and breathe.» Viti menn, hvað gerðist þá - tárin fóru að renna og ég fór bara að gráta. Hann huggaði mig, hélt utan um mig og sagði: «Once more and breathe.» Ég fór niður, mýkri sem aldrei fyrr og óttalaus. Eitthvað náði ég að losa um. 
Nú, þremur árum seinna, stend ég frammi fyrir þessari sömu áskorun, hann orðinn níræður og enn að. Ég fann sömu tilfinningu læðast að mér og fór að snýta mér mjög mikið, reyndi að teygja lopann og vonaðist til að hann færi annað. En nei, hann var kominn, blessaður, til að hjálpa mér. Ég ákvað að treysta - sjálfri mér og honum. Þetta var ekkert mál - eða svona næstum því. Svolítið stíf ennþá í bakinu en gúrúinn sterkari sem aldrei fyrr. Það er svo magnað hvað maður geymir í líkamanum, allskonar tilfinningar sem losna síðar úr læðingi þegar maður fer að taka líkamann í gegn. Ótrúlegustu hlutir gerast og koma upp. Meðvitundin verður miklu öflugri. Síðan er svo svakalega gaman þegar maður yfirstígur allskyns hindranir. Þetta er eins og lífið sjálft og stundum líður manni eins og maður geti sigrað heiminn.
