EINNIG hefur verið ákveðið að reisa aðra verksmiðju til viðbótar við þá sem var á Indlandi sem annast smíði véla fyrir Indland og nálæg lönd.
Í Englandi er verið að reisa nýja verksmiðju til að framleiða JS-belta- og hjólvélarnar þar sem núverandi verksmiðja var orðin alltof lítil vegna stóraukinnar spurnar eftir þessum vélum. 
Verksmiðja JCB í Savannah í Bandaríkjunum er sífellt að bæta við framleiðslu sína en hún hófst árið 2000 með smíði á traktorsgröfum fyrir Ameríkumarkað og nú hefur framleiðslu á Róbot-smávélunum verið bætt við og fjótlega bætast skotbómu- og minivélar við. Verksmiðjan fékk umhverfisverðlaun frá Georgíuríki fyrir snyrtilegt umhverfi og allan aðbúnað. 
Frá og með síðustu áramótum hófst framleiðsla í nýrri og mjög fullkominni verksmiðju á Englandi á dísilvél sem er sérhönnuð til notkunar í vinnuvélum þar sem aðaláhersla er lögð á mikið tog ásamt sparneytni. Þessi dísilvél hefur verið í þróun frá árinu 1999, í samvinnu við þýsk, japönsk og ensk vélahönnunarfyrirtæki. JCB-dísilvélin heitir JCB 444 og leysir af hólmi Perkins-vélar sem hafa verið ráðandi í flestum JCB-vélum í yfir tuttugu ár. JCB 444 er t.d. með fjóra ventla á strokk, 1,1 lítra í rúmtak á strokk og verður boðin sem 4ra og 6 strokka, 4,4 og 6,6 lítrar að rúmtaki. JCB hefur varið í hönnun og þróun dísilvélaframleiðslunnar u.þ.b. 10 milljörðum króna. 
Fyrstu traktorsgröfurnar með JCB 444-dísilvélinni eru væntanlegar til landsins í þessum mánuði og á miðju ári verður vélin í öllum skotbómulyfturum. 
18 nýjar vélar kynntar
Nú nýlega var haldin alþjóðleg vinnuvélasýning í Las Vegas og þar kynnti JCB 18 nýjar vélar, t.d. nýjar Mini-vélar, nýjar traktorsgröfur, hjólaskóflur og fjórtán tonna beltavél, JZ 140, með Zero Tail, þ.e.a.s. að hún snýst ekki út fyrir belti að aftan. Þessar nýju vélar eru væntanlegar til landsins á næstu vikum og 
mánuðum og ætlar Vélaver, umboðsaðili JCB, að halda nánari kynningu á þeim þegar þær koma. 
Á síðastliðnu ári framleiddi JCB rúmlega 37.000 vinnuvélar og búist er við töluverðri aukningu á þessu ári. JCB er nú fimmti stærsti vinnuvélaframleiðandi heims, og stærsti framleiðandi vinnuvéla í Evrópu.
