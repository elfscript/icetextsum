UMDEILT minnismerki um Helförina, útrýmingarherferð nasista gegn gyðingum, var vígt í Berlín í gær. Bandaríkjamaðurinn Peter Eisenman hannaði minnismerkið sem er gert úr 2.711 steinsteypublokkum, sem mynda eins konar völundarhús á svæði á stærð við þrjá knattspyrnuvelli. Minnismerkið er við Brandenborgarhliðið í miðri borginni, skammt frá staðnum þar sem áður stóð kanslarahöll Adolfs Hitlers og byrgið þar sem hann svipti sig lífi vorið 1945.
Gagnrýnt hefur verið að minnismerkið sé of abstrakt, engin nöfn eru á steinblokkunum. Þá er bent á að minnismerkið hefði átt að helga einnig öðrum þjóðum, t.d. sígaunum, sem nasistar sendu í gasklefana. 
Viðstaddir vígsluna voru auk allmargra gyðinga sem lifðu af Helförina þeir Gerhard Schröder Þýskalandskanslari og Wolfgang Thierse, forseti þýska þingsins. Sabina van der Linden, sem lifði af þegar Þjóðverjar tóku þorp hennar í Póllandi og myrtu aðra úr fjölskyldunni, talaði fyrir hönd fórnarlambanna. «Kúgarar okkar hafa horfið og við lifðum af. Það er sigur fyrir þjóð gyðinga og fyrir allar þjóðir,» sagði hún.
