LANDLÆKNIR telur að ýmsar skýringar geti verið á mikilli notkun lyfsins methylphenydats fyrir börn með ofvirkni/athyglisbrest, en þá helsta að lyfið gefst sannanlega vel við ofvirkniröskun, þótt fleira þurfi að koma til. Í tilkynningu frá landlækni segir að rétt sé að benda á að engin aukning varð á notkun lyfsins á síðasta ári, en aukningu á árinu 2003 megi að einhverju leyti rekja til þess að þá komu á markað langvirk lyf sem ekki þurfi að taka nema einu sinni á dag, oftast áður en börnin fara í skólann.
Ritalín misnotað af fullorðnum
«Ekki er talin ávanahætta af Ritalíni fyrir börn, enda lyfið þá notað í mjög litlum skömmtum. Ritalín er misnotað af fullorðnum fíklum, en forðalyfin nýju er erfitt að misnota. Tekið skal fram að notkun lyfsins við ofvirkni hér á landi er svipuð og gerist í Bandaríkjunum, en mun meiri en á Norðurlöndunum, en einnig þar hefur notkun þess aukist verulega á undanförnum árum. 
Landlæknisembættið hefur heimildir fyrir því að hér á landi er meðferðin að langmestu leyti hafin hjá læknum með sérmenntun í barna- og unglingageðlæknum eða barnalæknum með menntun í þröngum sérgreinum sem tengjast þessu sviði, en er stundum fylgt eftir af heimilislæknum sem skrifa þá út lyfin. 
Undanfarið hefur verið unnið að nánari verklagsreglum varðandi greiningu og meðferð ofvirkniröskunar í samráði við barna- og unglingageðlækna. Einnig er í hópnum geðlæknir, sem mun sérstaklega beina sjónum að vaxandi notkun fullorðinna, sem greindir eru með ofvirkniröskun, á notkun þessara lyfja, en fræðilegur bakgrunnur er þar veikari en hvað börnin varðar,» segir í yfirlýsingu landlæknisembættisins.
