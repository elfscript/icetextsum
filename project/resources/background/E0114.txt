RODRIGO Rato, yfirmaður Alþjóðagjaldeyrissjóðsins, óttast að slæm fjárhagsstaða bandaríska ríkisins samfara hækkandi vöxtum og háu olíuverði sé dragbítur á hagvöxt í heiminum. En það er ekki bara Bandaríkjanna að fá hjólin til að snúast hraðar, heldur þurfa bæði Evrópuríkin og Japan að mati Rato að leggja meira af mörkum þannig að hagvöxturinn í heiminum sé ekki eins bundinn efnahagsástandinu í Bandaríkjunum og Kína. 
Rato segir áhrif methás olíuverðs á hagvöxt, verðbólgu og vexti vera viðráðanleg enn sem komið er en áhrif af enn ferkari hækkunum en þegar hafa orðið gætu aftur á móti orðið alvarleg. Rato segir að olíuframleiðsluríkin og þau ríki sem nota mest af olíu þurfi að vinna saman til þess að tryggja stöðugleika, m.a. með áherslu á orkusparnað, með því að draga úr fjárfestingarhindrunum og bæta gagnsæi upplýsinga.
