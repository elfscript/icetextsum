NEMENDUR í 9. B í Lundarskóla unnu stærðfræðikeppnina KappAbel á dögunum. Keppni þessi á upptök sín í Noregi en þetta er í fjórða skiptið sem hún fer fram á Íslandi. Vinningsliðið frá hverju Norðurlandanna keppir sem fulltrúi landsins í úrslitakeppninni sem fram fer dagana 25.-27. apríl í Reykjavík. Nemendurnir sem kepptu fyrir Lundarskóla og náðu þessum glæsilega árangri, heita Eyþór Gylfason, Auðunn Skúta Snæbjarnarson, Kamilla Sól Baldursdóttir og Sunna Þorsteinsdóttir en kennari þeirra er Sigurveig María Kjartansdóttir.
Alls tóku 45 bekkir þátt í keppninni, sem skiptist þannig að tvær lotur voru í þrautavinnu sem bekkurinn leysti og vann bekkjaverkefni þar sem þemað var stærðfræði og líkaminn. 
Í bekkjarverkefninu þurfti að vinna tvær ólíkar kynningar (munnlega- og myndræna kynningu), faglega skýrslu og framvinduskýrslu. 
Í lok annarar lotu komust 11 bekkir í undanúrslit til Reykjavíkur. Þar gilti bekkjaverkefni 50% og þrautavinna 50%. 
Nemendur sem fóru sem fulltrúar bekkjarins í Lundarskóla í úrslitakeppnina, kynntu bekkjaverkefnið og leystu þrautaverkefni. 
Þau urðu langhæst úr samanlögðum stigafjölda bekkjaverkefnisins og þrautunum eftir fyrri dag keppninnar og komumst því á sviðið í Háskólabíói. 
Þrjú efstu liðin kepptu þar og varð sigurinn Lundarskóla. Sigurinn var sætur og mættu aðrir í bekknum út á flugvöll til að fagna sínu fólki við heimkomuna. 
Markmið með KappAbel er að vekja áhuga nemenda á stærðfræði og hvetja þá. Einnig að reyna að vinna þannig að í stað þess að þeir verði fráhverfir stærðfræði á unglingsárum þá efli þeir skilning sinn, áræði og ánægju á þessu sviði.
