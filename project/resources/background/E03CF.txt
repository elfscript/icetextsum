Dagur umhverfisins var haldinn hátíðlegur í gær. Í tilefni dagsins afhenti umhverfisráðuneytið fjórum fyrirtækjum viðurkenningar fyrir að hafa staðið vel að umhverfismálum í rekstri sínum.
Viðurkenningar umhverfisráðuneytisins beina athyglinni að því, sem vel er gert í umhverfismálum í atvinnulífinu. Að þessu sinni hlaut Orkuveita Reykjavíkur Kuðunginn, umhverfisviðurkenningu ráðuneytisins, en þrjú önnur fyrirtæki, sem þóttu koma vel til greina, fengu sérstakar viðurkenningar. Það eru prentsmiðjan Hjá GuðjónÓ ehf., Málning hf. og Prentsmiðjan Oddi hf. 
Orkuveitan hefur lokið við að innleiða umhverfisstaðalinn ISO 14001 í alla starfsemi sína og starfsstöðvar, en kerfið verður tekið út í haust. Þá hefur fyrirtækið sett sér það markmið að vinna orku á vistvænan og hagkvæman hátt og vera í fararbroddi í umhverfismálum. 
Málning hf. hefur frá stofnun lagt áherzlu á framleiðslu vatnsþynntrar málningar og setti fyrir nokkrum árum á markað vörur, sem innihalda engin skaðleg efnasambönd. Sú málning er einkennd með 0%-merki. Málning stundar m.a. svokallaða vistvæna vöruþróun og skilar grænu bókhaldi. 
Prentsmiðjan Oddi er nú að innleiða fyrsta þrep í átt að ISO 14001-vottun og hefur lengi lagt mikla áherzlu á umhverfismál; gerir m.a. þær kröfur til birgja sinna að þeir standi framarlega í umhverfismálum, noti umhverfisvæna prentliti og flokki allan pappír. Oddi gefur út sérstakan umhverfisvörulista, þar sem fyrirtækið kynnir bæði eigin umhverfisstefnu og gefur öðrum fyrirtækjum ráð um það hvernig þau geti stundað umhverfisvæn innkaup. 
Hjá GuðjónÓ leggur áherzlu á að vera vistvæn prentsmiðja og hefur nú notað norræna umhverfismerkið Svaninn í fimm ár. Á vef fyrirtækisins segir m.a. um umhverfisstefnu þess: «Í krafti vandvirkni, og með áherslu á persónulega þjónustu, er okkur tamt að gaumgæfa hið smáa. Þetta vinnulag viljum við nýta í áherslu okkar á umhverfismál og vöndun til verka, hvort sem við höfum beinan fjárhagslegan ávinning af þeim eða ekki. Við viljum geta okkur orð fyrir fyrsta flokks vöru og þjónustu, en aldrei á kostnað umhverfisins. Jafnframt leggjum við áherslu á að sú athygli og umsjón, sem markviss umhverfisvernd krefst, fari á engan hátt út í verðlag á prentverki okkar.» 
Stefna þeirra fyrirtækja, sem í gær fengu viðurkenningu umhverfisráðuneytisins, sýnir vel að það er fjarri sanni að árangur í umhverfismálum náist eingöngu með því að hið opinbera gangi á undan og setji reglur. Öflug atvinnufyrirtæki, sem vilja eiga traust viðskiptavina sinna, leggja ekki eingöngu metnað sinn í að uppfylla opinberar kröfur, heldur ganga þau mun lengra og sýna gott fordæmi - líta á það sem forskot í samkeppninni fremur en kvöð. Mikil vinna og eljusemi hjá stjórnendum og starfsfólki liggur að baki góðum árangri í umhverfismálum.
