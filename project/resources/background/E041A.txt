Eftir Björn Jóhann Björnsson bjb@mbl.is ÍSLENSKAR konur á aldrinum 18 til 34 ára hafa aukið áfengisneyslu sína um 28% frá árinu 2001 og karlmenn á sama aldri hafa aukið neysluna um 20%, reiknað í hreinum vínanda. Á sama tíma hafa karlmenn á aldrinum 55-75 ára minnkað drykkju sína um 19%. Eftir því sem menntun karla eykst þá minnkar áfengisneysla þeirra en þessu er öfugt farið með konur, drykkja þeirra eykst eftir því sem menntun þeirra er meiri.
Þetta eru helstu niðurstöður símakönnunar sem Gallup gerði í nóvember sl. fyrir Lýðheilsustöð um áfengisneyslu Íslendinga. Sambærileg könnun var gerð árið 2001. Þátttakendur nú voru nærri 1.200 á aldrinum 18-75 ára. Svarhlutfall var 61% sem er minni svörun en árið 2001 þegar hún var rúm 70%. 
Karlar drekka 72% alls áfengis
Sé litið til svaranna í heild þá drekka karlar nær þrefalt meira en konur, eða 72% alls áfengis í landinu, á meðan konur drekka 28% áfengis. Fjöldi þeirra Íslendinga sem neyta áfengis er svipaður og árið 2001, eða 86% landsmanna á þessum aldri sem höfðu bragðað áfengi a.m.k. einu sinni á árinu. Hins vegar hefur magn áfengis í hreinum vínanda á mann á ári aukist frá 2001. Segir Lýðheilsustöð þær niðurstöður vera í samræmi við sölutölur á áfengi, sem hafi sýnt mikla aukningu í bjór og léttvínum á meðan sala á sterkum drykkjum hefur minnkað. Mest hefur aukning á áfengisneyslu verið meðal unga fólksins, þá sér í lagi meðal kvenna eins og áður segir. 
Fram kom á blaðamannafundi Lýðheilsustöðvar í gær að könnunin sýndi vel hve Íslendingar væru mikil bjórdrykkjuþjóð. Mun meira væri drukkið af bjór en öðru áfengi. Mesta athygli vekti hvað ungt fólk drykki mikinn bjór í hvert sinn sem það neytti áfengis. Könnun Gallup sýnir að ungir karlmenn drekka að meðaltali 1,8 lítra af bjór í hvert sinn og ungar konur drekka að jafnaði 1,3 lítra. Hefur magnið aukist verulega frá síðustu könnun og segir Laufey Steingrímsdóttir hjá Lýðheilsustöð þetta sýna glöggt að ungt fólk á Íslandi notaði bjór til að drekka sig ölvað. 
Fram kom á fundinum að áfengisneysla Íslendinga hefði lengi verið sú lægsta í Evrópu en á síðustu árum hefði munur á neyslunni á íbúa í einstökum löndum farið minnkandi. Hins vegar væri áfengisneysla í Evrópu sú mesta í heiminum. 
Hildigunnur Ólafsdóttir afbrotafræðingur, sem verið hefur ráðgjafi Lýðheilsustöðvar í áfengismálum, benti á að neysla áfengis hefði á síðustu áratugum stöðugt verið að aukast. Fólk á aldrinum 18-34 ára, þar sem neyslan væri hvað mest, hefði alist upp í þessu umhverfi. Nýjar og gamlar neysluvenjur væru að takast á. Unga fólkið drykki meira á veitingastöðum en áður en miðaldra fólk væri að auka léttvínsdrykkju heima hjá sér með mat. 
Þróunin áhyggjuefni
Anna Elísabet Ólafsdóttir, forstjóri Lýðheilsustöðvar, sagði aukna neyslu unga fólksins vekja sérstaka athygli. Mikil áfengisneysla út frá lýðheilsusjónarmiðum væri óæskileg og henni fylgdu ýmis vandamál, eins og slys og sjúkdómar. Þannig sýndu rannsóknir að með aukinni neyslu á áfengi væru konur í meiri hættu að fá brjóstakrabbamein. Þá voru 600 þúsund dauðsföll í Evrópu árið 2002 rakin til áfengisneyslu. 
Lýsti Anna Elísabet yfir áhyggjum af áhrifum lagafrumvarpa sem væru til umfjöllunar á Alþingi um lækkun áfengiskaupaaldurs og sölu áfengis í matvöruverslunum. Reynslan erlendis sýndi að með betra aðgengi að áfengi ykist neyslan. 
Rafn M. Jónsson, verkefnisstjóri áfengis- og vímuvarna, sagði þróunina hér á landi valda áhyggjum. Nota þyrfti niðurstöðurnar til að þróa framtíðarsýn Íslendinga í áfengisvarnarmálum og skoða hvernig mætti sporna við áfengisneyslu, einkum meðal unga fólksins. Að sögn Rafns er eftir að greina svörin í könnuninni betur. Áformar Lýðheilsustöð að halda áfram reglulegum könnunum sem þessum til að fylgjast betur með þróuninni.
