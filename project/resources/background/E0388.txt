ELDRI félagar Karlakórs Reykjavíkur ásamt sópransöngkonunni Hönnu Dóru Sturludóttur halda vortónleika í Ými í dag kl. 17. 
Efnisskráin er fjölbreytt eins og kórinn á vanda til, en á þessum tónleikum verður starfsemi kvartettsins Leikbræðra sérstaklega heiðruð, þar sem á þessu ári eru 60 ár frá því að þeir byrjuðu að syngja saman. Af því tilefni mun kórinn syngja syrpu af lögum sem kvartettinn gerði vinsæl, en tveir eftirlifandi meðlima kvartettsins, Ástvaldur Magnússon og Friðjón Þórðarson, eru meðlimir í eldri félögum Karlakórs Reykjavíkur. Þá verður Jóns frá Ljárskógum einnig minnst með nokkrum lögum við texta hans, og einu lagi sem hann sjálfur samdi.
