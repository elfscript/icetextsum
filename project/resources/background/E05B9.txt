HOLLENSKI framherjinn Patrick Kluivert hefur staðfest að hann yfirgefi Newcastle eftir leiktíðina og hyggst hann spila aftur á Spáni en Valencia, Sevilla og Real Betis hafa öll sóst eftir kröftum þessa fyrrum miðherja hjá Barcelona.
Kluivert yfirgaf Börsunga í fyrra og kom til Newcastle á frjálsri sölu. Þessi 28 ára gamli leikmaður hefur alls ekki staðið undir væntingum. Hann hefur aðeins 14 sinnum verið í byrjunarliði Newcastle á tímabilinu og í þeim 24 leikjum sem hann hefur spreytt sig í hefur honum aðeins tekist að skora sex mörk. 
Kluivert hóf feril sinn hjá Ajax í Amsterdam. Hann lék 100 leiki með liðinu frá 1994 til 1997 en þaðan lá leiðin til AC Milan á Ítalíu. Kluivert lék eitt tímabil með Mílanóliðinu, skoraði sex mörk í 27 leikjum og var seldur til Barcelona sem hann lék með frá 1998 til 2004, alls 240 leiki og skoraði í þeim leikjum 119 mörk.
