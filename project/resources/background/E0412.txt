«Svona eru Íslendingar»
ÉG KOM til Íslands 1957 og enn þann dag í dag segja Íslendingar við mig um leið og ég opna munninn: «Þú ert ekki Íslendingur.»
Aðeins menntað fólk þegir eða spyr mig kurteislega: «Hvaðan ertu? Þú talar með hreim. Ertu frá Noregi?» 
Einu sinni hitti ég gamla konu á stoppistöð SVR og við byrjuðum að tala saman. Þá sagði hún við mig: «Ég er búin að ala upp börnin mín, er komin með barnabörn og mun verða grafin hér á Íslandi. En ég er ennþá þessi danska kerling. Hérna verður maður aldrei Íslendingur.» Og hún grét þegar hún sagði þetta við mig. 
«Já, svona eru Íslendingar,» sagði Snæbjörg alltaf við mig. «Það dugar því miður ekki að læra íslensku, því við verðum alltaf útlendingar til dauðadags. Svo ætla ég ekki að láta jarða mig í þessu landi, af því að ég er ekki Íslendingur.» 
Fyrir nokkrum dögum hitti ég yndislega konu sem er að selja harðfisk í Mjóddinni. Og þegar ég sagði við hana að ég hefði búið í þessu landi síðan 1957 sagði hún við mig: «Þá ertu orðin Íslendingur.» Ég fór að hlæja og svaraði: «Þú ert fyrsta manneskjan í 48 ár sem hefur sagt þetta við mig.» Og þegar ég útskýrði þetta fyrir henni var hún aldeilis hissa og sagði. «Hvílíkur dónaskapur!» Já, svona eru Íslendingar. 
Helga Jóhannsdóttir, 
Reykjavík. 
Leggjum niður Umferðarstofu
ALDREI hef ég hitt nokkurn mann sem telur að starf Umferðarstofu skili árangri í bættri umferðarmenningu og færri slysum. Að tuðið í starfsmönnum stofunnar í fjölmiðlum veki bílstjóra og aðra vegfarendur til umhugsunar og fái þá til þess að gæta varúðar. 
Starfsmenn Umferðarstofu virðast telja þetta líka því upp á síðkastið hefur ómældum fjármunum og fyrirhöfn verið varið í að búa til auglýsingar sem eru vægast sagt sjokkerandi. Ekki að þær séu hvetjandi fyrir bílstjóra til þess að aka hægar - nei, heldur vekja þær vonda tilfinningu - og ekki síst fyrir starfsmönnum Umferðarstofu sem virðast hafa kastað frá sér allri siðferðisvitund og leyfa hvað sem er í auglýsingum sínum. 
Nú tekur steininn úr með þessum nýjustu auglýsingum þar sem verstu formælingar eru látnar í munn lítilla barna og látið að því liggja að þetta hafi foreldrar þeirra fyrir þeim. 
Ég geri það að tillögu minni að Umferðarstofa verði lögð niður og þeir fjármunir sem þar sparast fari í aukna löggæslu. 
Bílstjóri. 
Fyrirmyndin Umferðarstofa
ÞAÐ ER dapurlegt að horfa á auglýsingarnar á strætóstöðvunum þessa dagana. Umferðarstofa að misnota ungan dreng til ótuktarskapar og ósæmilegrar hegðunar í eigin þágu. Er m.ö.o. að þykjast minna fólk á að vera góðar fyrirmyndir í umferðinni en snýr svo öllu við og er þessi líka hroðalega fyrirmynd um hegðun barna. Hvílík mistök og misskilningur og siðblinda að leyfa sér þetta. Er öllum virkilega sama um að börn séu notuð til að sýna fokkmerki, steyta hnefa, sýna hatursfullt tillit og fara með munnsöfnuð sem fullorðna þarf til að skálda upp? 
Er foreldrum sama? Er prestum sama? Er skólastjórum og kennurum sama? Skilur fólk ekki grunntóninn og afleiðingarnar? Þetta er bara lítið barn. 
Hann er svo góður leikari, segja sumir. Ja, svei attan. 
ÓÁ. 
Úr fannst í Frostaskjóli
Kvenmannsgullúr fannst í Frostaskjóli sl. sunnudag. Eigandi má hringja í síma 551-7196 eftir klukkan 17.
