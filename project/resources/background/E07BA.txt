SVÍAR hafa ákveðið að leikur Svía og Íslendinga í umspili fyrir heimsmeistaramótið í Þýskalandi verði spilaður í Globen höllinni glæsilegu í Stokkhólmi sunnudaginn 11. júní. Höllin tekur 14.000 áhorfendur og líklegt að uppselt verði á leikinn enda mikið í húfi fyrir Svía sem ætla sér ekki að missa af öðru stórmóti, en þeir voru ekki með á EM í Sviss á dögunum. Síðari leikurinn verður hér á landi á þjóðhátíðardaginn 17. júní eða þann 18.
Svíar og Íslendingar mættust í Globen-höllinni í undanúrslitum Evrópumótsins 2002, þar sem 14.000 áhorfendur sáu Svía vinna öruggan sigur, 33:22, eftir að staðan hafði verið 14:12 í leikhléi.
