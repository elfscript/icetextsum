MAÐUR sem réðst að konu sinni á heimili þeirra í Hafnarfirði og veitti henni ýmsa áverka var í Hæstarétti í gær dæmdur í þriggja mánaða skilorðsbundið fangelsi. Héraðsdómur Reykjaness hafði frestað að dæma manninn til refsingar, m.a. með þeim rökum að hún hefði reitt hann til reiði. Einn hæstaréttardómari, Jón Steinar Gunnlaugsson, skilaði sératkvæði og taldi hæfilega refsingu vera 30 daga skilorðsbundið fangelsi. Hann rökstuddi skilorðsbindinguna m.a. með vísan til einhliða og ósanngjarnrar fjölmiðlaumfjöllunar.
Í héraðsdómnum var litið til þess að, samkvæmt frásögn konunnar, hefði sambúð þeirra verið «stormasöm» og iðulega komið til átaka milli þeirra. Í þessu tilviki bentu gögn frekar til þess að hún hefði reitt hann til reiði. 
Hæstiréttur taldi á hinn bóginn að hvorki hefði verið leitt í ljós að konan hefði gefið tilefni til árásarinnar né að til átaka hefði komið á milli þeirra heldur hefði maðurinn ráðist að konunni. Hann ætti sér engar málsbætur. Í sakarvottorði ákærða, sem ekki var lagt fyrir í héraðsdómi, kemur fram að hann var árið 1990 dæmdur fyrir líkamsárás. Þar sem langt var frá liðið taldi meirihluti Hæstaréttar rétt að skilorðsbinda refsinguna til þriggja ára. 
Kvaðst hafa misst starfið
Jón Steinar Gunnlaugsson gerir í sératkvæði sínu óvægna fjölmiðlaumfjöllun að umtalsefni. Þar kemur fram að maðurinn lagði fyrir dóminn upplýsingar um frásagnir fjölmiðla af dómnum, einkum í tilefni orðalags í forsendum hans og umfjöllun á opinberum vettvangi sem hann telur að hafi beinst að sér með sérstaklega ósanngjörnum og meiðandi hætti. Þetta hefði valdið breytingum á högum sínum til hins verra, m.a. hefði hann misst starf sitt. Hann lagði þó ekki fram sönnunargögn um það. Maðurinn taldi að hafa ætti hliðsjón af þessu við ákvörðun refsingar. 
Í sératkvæði Jóns Steinars segir að með hliðsjón af fordæmum Hæstaréttar væri hæfileg refsing 30 daga fangelsi. Síðan er vikið að umfjöllun fjölmiðla: «Fallast má á með ákærða að opinber umfjöllun um brot hans, þar sem meðal annars var birt mynd af honum undir nafni, hafi verið einhliða og ósanngjörn og til þess fallin að valda honum þjáningum og skaða á þann hátt, sem hann hefur lýst.» Jón Steinar vísaði því næst til þess að í lögum um meðferð opinberra mála væri kveðið á um að falla mætti frá saksókn «ef brot hefur valdið sakborningi sjálfum óvenjulegum þjáningum og málsókn þykir ekki brýn af almennum refsivörsluástæðum». Þetta taldi Jón Steinar að hefði átt að skipta máli við ákvörðun ríkissaksóknara um að óska eftir leyfi til áfrýjunar á héraðsdóminum. «Verður ekki séð að sú hafi verið raunin. Virðist þessi umfjöllun fremur hafa haft gagnstæð áhrif,» segir í sératkvæðinu. Með hliðsjón af þessu og því að langt er liðið frá fyrra broti þótti honum rétt að skilorðsbinda refsinguna. 
Í meirihluta réttarins voru Ingibjörg Benediktsdóttir og Ólafur Börkur Þorvaldsson. Ragnheiður Harðardóttir sótti málið og Sigurmar K. Albertsson hrl. var til varnar.
