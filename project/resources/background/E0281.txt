Systurnar Kolbrún Ýr og Elín Arndís Gunnarsdætur og vinkonurnar Íris Eggertsdóttir og Hildur Hinriksdóttir hafa lengi hannað og saumað föt. Í dag opna þær eigin verslun, sem fengið hefur nafnið Pjúra, og lýsa yfir ánægju með að fá að fylgja hugmyndum sínum eftir frá því að þær kvikna í kollinum þangað til þær komast í hendur þeirra sem munu klæðast þeim.
Málningarpenslar og ósamsettar hillur lágu á nýlökkuðu skjannahvítu gólfi þegar blaðamaður og ljósmyndari litu inn í verslunina Pjúra sem verður opnuð í dag, laugardag, í Ingólfstræti 8. Á þönum um tilvonandi verslunarhúsnæðið voru þrjár af þeim fjórum ungu konum sem eiga verslunina, en undanfarinn mánuð eða svo hafa þær allar eytt hverri lausri stund í undirbúning og stofnsetningu hennar. «Þetta gerðist með mjög stuttum fyrirvara. Við fengum húsnæðið í síðasta mánuði og ákváðum þá að opna þennan dag,» segir Íris Eggertsdóttir og systurnar Kolbrún Ýr og Elín Arndís Gunnarsdætur taka undir með henni og segja að allt hafi gerst mjög hratt og þetta hafi verið skemmtilegt átaksverkefni þar sem vinir og vandamenn hafi tekið höndum saman. 
Húsnæðið sem um ræðir er við hliðina á og deilir inngangi með versluninni Frú fiðrildi, en eigandi þeirrar verslunar, Ingibjörg Grétarsdóttir, og Kolbrún Ýr eru æskuvinkonur. Þá þekktu systurnar Kolbrún og Elín Írisi í æsku og rifjuðu svo upp kynni sín fyrir um ári þegar þær voru allar að selja fötin sem þær hönnuðu í versluninni Oni. Fjórði eigandinn, Hildur Hinriksdóttir, tengist hópnum síðan sem vinkona Írisar. 
Með ólíkan bakgrunn og í ólíkum störfum
Þær Kolbrún, Elín, Íris og Hildur hafa allar ólíkan bakgrunn í fatahönnun, en eiga það sameiginlegt að hafa selt fötin sín í verslunum sem selja íslenska hönnun svo sem Oni og Búðinni og/eða heima hjá sér. Hildur lærði fatahönnun á Ítalíu, Íris lærði myndlist í Bretlandi og við Listaháskóla Íslands og Elín og Kolbrún eru kennaramenntaðar, Elín sérhæfið sig í myndmennt og Kolbrún í textíl. Allar stunda þær fatahönnun með öðrum störfum, Kolbrún er leikfimikennari, Íris er myndlistarmaður, Elín er upplýsingafulltrúi hjá lífeyrissjóði og Hildur er framleiðslustjóri búningasviðs hjá Íslensku óperunni. 
Elín byrjaði að hanna föt á sjálfa sig þegar hún var fjórtán ára. «Þá fékk ég saumavél í fermingargjöf sem ég er ennþá að nota. Ég fór strax á námskeið og lærði á saumavélina og svo prófaði ég mig bara áfram. Lagðist jafnvel sjálf á gólfið og teiknaði eftir og svo var bara saumað þangað til það passaði,» segir Elín, sem hannar og selur kvenfatnað og fyrirburafatnað. 
Kolbrún segist hins vegar ekkert hafa saumað sem unglingur. «Ég hataði allt sem tengdist saumaskap, en þegar ég byrjaði í Kennaraháskólanum ákvað ég að taka textíl og fannst það rosalega skemmtilegt. Fyrir tveimur og hálfu ári, þegar mig vantaði meðgöngufatnað og langaði í eitthvað meira en það sem var til, fór ég svo að prófa að búa til mín eigin föt og upp úr því fór ég að selja óléttupils í Dixie Company og Búðinni. Ég hélt svo áfram að prófa mig áfram með meðgöngufatnað og líka kvenfatnað sem mér finnst mjög mikilvægt að sé fyrst og fremst þægilegur en samt flottur,» segir Kolbrún sem hannar aðallega kvenföt en er auk þess að prófa sig áfram með barnaföt. 
Hildur hannar fyrst og fremst barnaföt með það í huga að það henti íslenskum börnum og aðstæðum. Stöllur hennar segja hana ganga út frá því að íslensk börn séu gjarnan stærri en börnin frá þeim Evrópulöndum sem framleiða mikið af þeim fötum sem fást í verslunum hér. Því hanni hún buxur sem eru nógu langar fyrir stórt íslenskt tveggja ára barn en samt með nægu plássi fyrir bleyju. Eins hanni hún húfur sem útiloka vel íslenska rokið sem komi gjarnan úr öllum áttum í einu. 
Persónuleg samskipti við þá sem kaupa fötin og munu klæðast þeim
Móðir Írisar er fatahönnuður og var með vinnuherbergi heima og því hafði Íris aðgang að efnum og öðru slíku í barnæsku. «Ég saumaði fyrstu flíkina þegar var svona tíu ára og hef alltaf saumað mikið, þótt ég hafi síðan menntað mig sem myndlistarmaður. Ég hef samt alltaf haldið áfram að sauma og svo vatt það upp á sig og ég fór að selja, fyrst heima og svo í Oni og Búðinni. Það var gott byrjunarskref og nú er komið að þessu,» segir Íris og þær hinar taka undir með henni í því hversu ánægjulegt skref það sé að eignast verslun enda hafi það verið draumur þeirra allra lengi. Þær segja einn helsta kostinn við að vera með eigin verslun að eiga persónuleg samskipti við þá sem kaupa fötin þeirra og það sé virkilega ánægjulegt að fá að fylgja hugmynd eftir frá því að hún kviknar í kollinum og þangað til hún er komin ofan í poka og í hendur þess sem mun klæðast henni. 
«Það hjálpar manni áfram að heyra frá fólkinu sem er að kaupa fötin hvað þeim finnst gott og hvað þeim finnst mega vera betra,» segir Elín. «Og ef fólk kemur hingað og þarf að láta laga eitthvað eða vill einhverja flík í annarri stærð þá reynum við að koma til móts við það,» segir Íris. «Við viljum endilega að fólk spyrji og segi okkur hverju það er að leita að, og eins ef fólk er komið heim og sér kannski að það er ekki alveg ánægt þá á það endilega að koma aftur og við gerum það sem hægt er,» segir Kolbrún við undirtektir Elínar og Írisar sem er síðan hleypt frá spjalli í að pússa, raða og snúast, svo allt verði örugglega tilbúið í tæka tíð. 
bab@mbl.is
