Þegar ekið er um Reykjanesbrautina framhjá þeim hluta Reykjanesbæjar sem hét áður Ytri-Njarðvík blasa við nokkur áberandi hús og vel merkt kunnugum bílategundum. Á þessum stutta götukafla sem heitir Njarðarbraut er næstum því tugur bílaþjónustufyrirtækja, þ.e. nokkur bílaumboð sem selja nýja og/eða notaða bíla, bílaverkstæði, bílasprautun og bílaleiga. Bráðlega verður einnig komið þar á fót vélhjólaleigu þar sem verslunin Xtra leigir götuhjól. 
Ævar Ingólfsson er gamalreyndur bílasali en hann á og rekur Toyota-salinn, fyrirtæki sem er með umboð fyrir Toyota-bíla og annast sölu á notuðum bílum. Ævar hóf rekstur fyrirtækis síns á þessum stað í janúar 1998 en hann byggði sjálfur húsið og átti það fyrstu árin. Fyrir nokkru keypti P. Samúelsson af honum húsið sem hann leigir nú undir reksturinn. Áður hafði um skeið verið rekin bílasala í glerhúsi við Njarðarbrautina eins og margir muna eflaust og raunar var tvisvar reynt að reka þar bílasölu en húsið var upphaflega reist undir blómaverslun. Það húsnæði er nú í eigu Ævars og segist hann í rólegheitum vera að lagfæra það og snurfusa til að leigja það út fyrir einhvern rekstur. En hvernig gengur að reka bílasölu á þessum stað? 
Í alfaraleið
«Það gengur vel enda er þetta við afskaplega fjölfarna leið og ég ímynda mér að hátt í það 90% Íslendinga aki hér framhjá næstum því einu sinni á ári og margir oft á ári,» segir Ævar og á þar við allan þann fjölda sem leggur leið sína í Leifsstöð, þá sem eru á leið í flug, þá sem sækja farþega eða skila í flug og alla sem fara um daglega vegna vinnu á Suðurnesjum. Ævar segir einnig að nábýlið við aðrar bílasölur á svæðinu sé mikill kostur en í nábýli við hann eru umboð frá Heklu, Bernhard og Brimborg auk annarra bílaþjónustufyrirtækja sem getið var að framan. Tvær aðrar bílasölur eru síðan í Reykjanesbæ með umboð fyrir Ingvar Helgason og B&L.; 
Ævar segir að ýmsum hafi þótt það hálfgalið að ætla að reka bílasölu á þessum stað. «Þetta þótti alveg út úr og víst var staðurinn í útjaðri en byggðin er sífellt að þéttast og hér fyrir innan er nú að rísa hverfi fyrir um tvö þúsund íbúa svo að hér verður sífellt meiri umferð og sífellt fleira fólk á ferð. Þetta er mjög áberandi staður og þótt byggðin þéttist hérna í nágrenninu verða fyrirtækin áfram áberandi og alltaf í alfaraleið,» segir Ævar og segir að svipað sé t.d. á Selfossi þar sem bílasölur eru í útjaðri bæjarins og áberandi þegar ekið er inn í hann að vestan og sama er uppi á teningnum á Akureyri. 
Toyota-salurinn er bjartur og rúmgóður og úti eru stæði fyrir um 150-200 bíla. Segir Ævar að oftast sé hátt í það 200 bílar á svæðinu en hreyfingin mikil. Hann segir góða markaðshlutdeild Toyota á Suðurnesjum hljóta að vera merki um að fólki líki bíllinn og þjónustan. 
Með um 40% markaðshlutdeild
«Við höfum lengi verið með um 40% markaðshlutdeild í sölu nýrra bíla á Suðurnesjum sem er þó nokkru meira en í heildina hjá Toyota. Í fyrra seldum við 480 nýja bíla frá Toyota. Við seljum líka talsvert af bílum út fyrir svæðið, bæði nýja og notaða og tel ég það bæði vera vegna staðsetningarinnar hér í alfaraleið og vegna þess að fólk skoðar mjög mikið bílana á Netinu. Þar erum við með myndir og helstu upplýsingar og þegar fólk hefur samband við okkur hvetjum við það til að koma hingað og skoða. Stundum finna kaupendur annan bíl en þeir skoðuðu í upphafi og stundum ákveða menn að kaupa nýjan bíl þótt áður hafi augun beinst að notuðum,» segir Ævar en í fyrirtæki hans eru sölumennirnir fjórir og nokkrir aðrir starfsmenn sinna ýmsum öðrum störfum, standsetningu nýrra bíla, þrifum og skrifstofustörfum. Einn maður er líka nánast eingöngu í því að ferja bíla á milli Reykjavíkur og Suðurnesja en oft eru notuðu bílarnir færðir á milli eftir því hvar eftirspurnin er. Í tengslum við bílasöluna er síðan rekið Toyota-verkstæði sem er þó sjálfstæður rekstur og er í húsi við hlið bílasölunnar. 
Suðurnesjamenn ferðaglaðir
Keflavík er oft nefndur bílabær - er hann það ennþá? «Hann er það áreiðanlega og oft var talað um Akureyri og Keflavík sem bílabæi. Hér er mikil jeppaeign sem ég vil að nokkru leyti skýra með því að þeir sem eru mikið á ferðinni vilja eiga örugga bíla. Mér virðist fólk hér eins og víða annars staðar hafa mikla peninga handa á milli sem skýrir mikil umsvif í bílaviðskiptum um þessar mundir. Suðurnesjamenn eru líka mjög ferðaglaðir. Margir eiga sumarbústaði í Borgarfirði eða austur í sveitum og margir eiga tjaldvagna og fellihýsi og fólk heldur í stríðum straumum út úr bænum á föstudögum. Enda þýðir ekkert að hafa opið hér á laugardögum á sumrin.» 
joto@mbl.is
