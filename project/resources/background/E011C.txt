VERÐI tillögur fjölmiðlanefndarinnar að lögum er ljóst að takmarkanir á eignarhaldi munu hafa áhrif á Árvakur, útgáfufélag Morgunblaðsins, að mati Hallgríms Geirssonar, framkvæmdastjóra Árvakurs. Stærsti einstaki hluthafinn í Árvakri á 30,3% hlut í félaginu, en auk þess eiga aðrir hluthafar sem tengjast fjölskylduböndum samtals 28,9%. Lagt er til í skýrslunni að hámarkseignarhlutur hvers eiganda, eða skyldra eigenda, í stórum fjölmiðlum verði 25%.
Meiri áhrif á aðra fjölmiðla
Gunnar Smári Egilsson, framkvæmdastjóri 365 prent- og ljósvakamiðla, segir að verði tillögurnar að lögum muni það hafa mun meiri áhrif á aðra fjölmiðla en á 365 prent- og ljósvakamiðla. Stærsti hluthafinn að Og fjarskiptum, eiganda 365 miðlanna, sé Baugur, sem eigi rétt undir 25% í fyrirtækinu. Baugur á þó einnig hlut í Norðurljósum, sem eiga hlut í Og fjarskiptum. Segir Gunnar að Baugur þurfi hugsanlega að minnka sinn hlut í þessum félögum þegar fram líða stundir. 
Tillögurnar munu ekki hafa áhrif á Skjá 1, verði þær að lögum, að mati Brynjólfs Bjarnasonar, forstjóra Símans, sem á 65,5% í Skjá 1. Hann segir Skjá 1 ekki hafa þá útbreiðslu sem nefnd sé. 
Bókun um RÚV
Ingibjörg Sólrún Gísladóttir, Kolbrún Halldórsdóttir og Magnús Þór Hafsteinsson lögðu fram bókun með skýrslu fjölmiðlanefndarinnar, þar sem þau gagnrýna stjórnarfrumvarp um RÚV og segja m.a.: «Með þessari skýru og afdráttarlausu bókun, sem lýtur að því að ásættanleg niðurstaða náist um framtíðarskipan Ríkisútvarpsins, skrifum við undir þessa skýrslu.»
