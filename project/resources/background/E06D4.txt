Marinó Guðmundsson fæddist í Vestmannaeyjum 28. nóvember 1927. Hann andaðist á Landspítalanum 27. janúar síðastliðinn og var jarðsunginn frá Fossvogskirkju 2. febrúar.
Nokkur minningarorð um vin minn, Marinó Guðmundson tónlistarmann.
Þeir eru ekki margir sem muna Malla «skó» frá æsku og unglingsárum hans í Eyjum, en það var hann nefndur eftir Guðmundi skó, föður sínum. Við vorum fyrst saman í skátafélaginu «Faxa» og einnig í Lúðrasveit Vestmannaeyja og var hann þá fljótlega vel læs á nótur. Hann var góðum gáfum gæddur og lauk gagnfræðaprófi mjög ungur. Sumarið 1944 hóaði hann saman nokkrum ungum strákum með þeim ásetningi að stofna hljómsveit. Þeir sem til völdust voru, auk Malla sem var elstur (1927), Guðni A. Hermansen (1928) Gísli H. Brynjólfsson, Guðjón Pálsson, Björgvin Guðmundsson bróðir Malla og Guðjón Kristóferson, en þessir allir voru fæddir 1929. Guðjónarnir voru systkinasynir. Hljóðfæraskipan var með þessum hætti: Marinó trompet og hljómsveitastjóri, Guðni harmonikka, Gísli gítar, Guðjón P. píanó, Guðjón Kr. gítar og Björgvin trommur. Marinó minntist oft á það síðar meir í gamni að við höfðum verið langt á undan Bítlunum, með tvo gítara í bandinu. 
Mikið var æft um sumarið á Hilmisgötu 1, í herbergi Marinós. Ýmis ljón voru á vegi okkar, t.d. léleg hljóðfæri og trommuleysið. Guðni var handlaginn, hann smíðaði tvær trommur úr tunnum undan skipasaumi. Hann strekkti gæruskinn á tunnurnar og skreytti af mikilli snilli sem hans var von og vísa, enda síðar meir þekktur listmálari hér í bæ. Okkur barst til eyrna harmonikka sem hér hafði verið til í Eyjum og nær ónotuð frá því fyrir stríð. Þetta var fjögurra kóra Hóhóner nikka í fullkomnu lagi en sá hængur var á að hún var komin á pósthúsið, sendingin var stöðvuð án leyfis eigandans og engir peningar til að leysa nikkuna út. Þá hlupu íþróttafélögin Þór og Týr undir bagga og leystu vanda okkar, eftir þetta var bjart framundan og meira æft. Það átti svo að heita að við værum að spila jazz en á þeim tíma var lítill greinarmunur á jazz og dansmúsík. Um haustið kom svo að árshátíðum Þórs og Týs og þar var frumraunin okkar. Hljómsveitin átti að heita Hljómsveit M.G, en eftir frumraunina fékk hún nafnið «Tunnu bandið,» það gerðu trommurnar. Um veturinn spiluðum við á nokkrum böllum í Akoges. Svo kom reiðarslagið í maí 1945 að Guðmundur skóari tók sig upp með fjölskyldu sína og flutti á Selfoss. Marinó var rétt að byrja sinn feril, hann fór að spila með Óla Östergaard og Helga frá Hlöðum og sennilega hefur Björgvin bróðir hans verið með á trommur. 
Sumarið 1946 fór hópur ungra eyjapeyja að Selfossi til að mála nýju Ölfusárbrúna, í þeim hópi var Guðni Hermansen og fóru þeir Marinó að spila saman og, að ég hygg, Rudolf Stolzenwald frá Hellu, fæddur í Eyjum, hann hafði lært lítið eitt á píanó hér í Eyjum, en hann dó fyrir aldur fram. Upp úr þessu fóru þeir Marinó og Guðni í tónlistarskóla í Reykjavík og einnig Guðjón Pálsson. Þeir héldu nokkuð hópinn þann vetur. Guðni kom fljótt heim og stundaði hljóðfæraleik í áratugi í Eyjum. Upp úr þessu lék Marinó með ýmsum hljómsveitum í Reykjavík, m.a. með Karli Jónatanssyni í Vetrargarðinum og Baldri Kristjáns í Tjarnarkaffi. 
Marinó var ætíð tryggur vinum sínum úr Eyjum hann var bæði í síma- og bréfasambandi við mig. Árið 1996 var ég nýfluttur aftur til Eyja, þá hringdi hann og bað um gistingu á Hvítasunnu til að vera á jazzhátíð sem nokkrum árum áður var stofnað til vegna minningar Guðna Hermansen vinar okkar, þetta var síðasta heimsókn Marinós til Eyja. Björgvin bróðir hans lést á síðastliðnu ári. Við Guðjón Pálsson erum tveir eftir og búum báðir á Eyjafjarðarsvæðinu. 
Um lífshlaup Marinós hefur verið getið um í minningargreinum Morgunblaðsins. Kveð ég því vin minn, Marinó Guðmundsson, blessuð sé minning hans, með samúðarkveðjum til fjölskyldu hans. 
Gísli H. Brynjólfsson, 
frá Vestmannaeyjum.
