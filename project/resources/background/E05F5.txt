TITE Kalandadze, hin magnaða stórskytta ÍBV-liðsins í handknattleik, og landsliðsmarkvörðurinn Roland Valur Eradze, einnig úr ÍBV, leika með Stjörnunni í Garðabæ á næstu leiktíð. Þeir handsöluðu tveggja ára samning við Garðabæjarliðið í gær sem ætlar sér stóra hluti á komandi árum. Stjörnumenn ætla að styrkja liðið enn frekar og eru vongóðir um að endurheimta Patrek Jóhannesson en líklegt er að hann ljúki atvinnumannaferli sínum með Minden í sumar.
Eftir Guðmund Hilmarsson gummih@mbl.is Gengið var frá samningi við þá Tite Kalandadze og Roland Val í Vestmannaeyjum í gær og sá Sigurður Bjarnason, fyrrum þjálfari og leikmaður Garðabæjarliðsins, um það ásamt formanni handknattleiksdeildar Stjörnunnar. 
Sigurður mun þjálfa Stjörnuliðið á næsta tímabili ásamt Magnúsi Teitssyni, sem tók einmitt við liðinu af Sigurði á síðasta ári. 
«Við ætlum að rífa Stjörnuna upp úr þeirri lægð sem liðið hefur verið í undanfarin ár og fyrsta skrefið var að fá þessa tvo frábæru leikmenn,» sagði Sigurður Bjarnason í samtali við Morgunblaðið í gær. 
Það þarf ekki að fara mörgum orðum um að fyrir ÍBV er missirinn gríðarlegur en Roland og Kalandadze voru lykilmenn í liði Eyjamanna sem kom allra liða mest á óvart en ÍBV komst alla leið í úrslit um Íslandsmeistaratitilinn þar sem það tapaði fyrir Haukum. «Núverandi stjórn hefur tekið fjármál félagsins í gegn með glæsibrag og nú finnst mönnum kominn tími til að blása til sóknar,» sagði Sigurður, sem vildi ekki tjá sig um hvort þessi samningur við þá Tite og Roland væri ekki dýr pakki. 
Hafa rætt við Patrek
Sigurður segir að rætt hafi verið við Patrek Jóhannesson um að fá hann til baka en Patrekur er fæddur og uppalinn Stjörnumaður sem fór til KA og þaðan út í atvinnumennskuna fyrir átta árum. 
«Ég hef lagt ríka áherslu á að fá Patrek svo framarlega sem hann er á heimleið. Ég veit að ef hann kemur þá flytur hann í Garðabæinn. Þar er Stjarnan og það er eindreginn vilji allra Garðbæinga að fá hann í liðið. Annað væri fásinna. Við ætlum að fá fleiri menn og líklegt er að við náum okkur í þrjá sterka leikmenn til viðbótar.» 
Þegar Sigurður var spurður hvort hann ætlaði sjálfur að spila með Stjörnunni sagði hann; «Það er hnéð sem kemur í veg fyrir það. Ef það leyfir hins vegar eitthvað sprikl þá yrði gaman að fá að spila með þessum snillingum,» sagði Sigurður.
