«HANN er orðinn engill,» fullyrðir móðir Ásbjörns þegar afi hans deyr. Faðir hans segir hins vegar að eftir að þeir sem deyja eru settir ofan í jörðina taki þeir að breytast í mold og hverfi að lokum (bls. 2-3). Í bókinni Og svo varð afi draugur er fjallað á hjartnæman en jafnframt gamansaman hátt um hvernig ungur drengur tekst á við dauðann og sorgina. Í máli og myndum er því lýst hvernig Ásbjörn bregst við láti afa síns, hvernig foreldrar hans reyna að hjálpa honum að sætta sig við fráfall hans og hvernig Ásbjörn með aðstoð afans öðlast loks hugarró.
Ásbjörn á erfitt með að sætta sig við skýringar foreldra sinna á afdrifum afa síns. Hann getur ómögulega séð hann fyrir sér sem engil í hvítum kjól með vængi og enn síður sætt sig við að hann verði að mold. Nótt eina vaknar Ásbjörn við það að afi hans situr þungbúinn á kommóðunni hans og starir út í myrkrið. Ásgrímur sannfærist um að afi hans sé orðinn draugur vegna þess að hann hafi átt eitthvað ógert í lifanda lífi, hann hafi gleymt einhverju. Saman hefjast þeir því handa við að reyna að komast til botns í því hvað það er sem afi gleymdi. Sú leit verður þó Ásbirni til jafnmikillar sálubótar og afa hans. Máttur sameiginlegra minninga þeirra virðist vera lykillinn að því að Ásbjörn og afi hans geti hvor um sig tekist á við og öðlast skilning á lífinu og dauðanum. 
Látlausar myndir
Myndskreytingar bókarinnar eru fallegar á látlausan hátt og eru þær oft tilfinningaþrungnari en textinn. Örvilnun Ásbjörns sést vel á fyrstu mynd bókarinnar þar sem hann heldur um höfuð sér og horfir á ljósmynd af afa sínum. Dregin er upp átakanleg mynd af afanum. Raunamæddur birtist hann Ásbirni klæddur virðulegum brúnum jakkafötum og rauðu bindi. Augu hans sem gægjast undan þykkum, skásettum augabrúnum endurspegla skilningsleysi hans og leiða. Líkamsburður hans ber vott um uppgjöf. «Mér finnst svolítið leiðinlegt að vera hérna en samt ekki vera hérna almennilega,» segir afinn og situr hokinn við hlið Ásbjörns með hendur í skauti og horfir niður fyrir sig (bls. 10). Þeir Ásbjörn eiga samt góðar stundir saman og segja má að afinn sé einhvers konar tragískur trúður sem gerir persónu hans enn áhrifameiri. Þrátt fyrir raunir sínar bregður hann á leik og skemmtir Ásbirni með uppátækjum sem aðeins eru fær draugum. 
Og svo varð afi draugur er falleg og skemmtileg saga, en jafnframt átakanleg. Einhverjir kynnu að vilja hafa vasaklút við höndina við lesturinn. 
Sif Sigmarsdóttir
