KÓPAVOGSLAGIÐ 2005 «Hér á ég heima», var frumflutt á afmælishátíð Kópavogs í Fífunni á sunnudaginn sem leið. Það var Páll Rósinkranz sem flutti lagið með aðstoð skólakórs Kársnesskóla.
Höfundur lagsins, Þóra Marteinsdóttir, sem er nú að ljúka námi í tónsmíðum við Tónlistarháskólann í Gautaborg, naut dyggrar aðstoðar vinkonu sinnar, Steinunnar Önnu Sigurjónsdóttur, sem samdi textann og deila þær heiðrinum af Kópavogslaginu. 
Þær Þóra og Steinunn eru æskuvinkonur og voru saman í grunnskóla og menntaskóla auk þess sem þær sungu saman í Skólakór Kársnesskóla. «Við erum ekki hræddar við að gagnrýna hvor aðra og segja ef okkur finnst eitthvað slæmt eða gott,» segir Steinunn. «Þannig að við vinnum mjög vel saman.» 
Lagið er í d-moll, sem er afar mikilvægt, að mati Þóru. «Það er fallegasta og angurværasta tóntegund í heimi,» segir Þóra. «Lagið fjallar um að Kópavogurinn er alltaf heima, sama hvar maður er. Ég er alltaf með heimþrá sem lýsir sér í gríðarlegri þrá í Bæjarins bestu pylsur og íslenskt nammi og mjög háum símreikningum. Svo sakna ég alltaf Kirkjuholtsins sem er svo mikið einkenni fyrir Kópavog.» 
Þóra starfar nú mest við að semja nútímatónlist. Hún kemur heim í haust eftir meistaranámið. Hennar bíða nú þegar nokkur verkefni við tónsmíðar, m.a. tónlist fyrir vígslu Sólheimakirkju og einnig tvö verk fyrir Skálholtskirkju, sem eru byggð á gömlum handritum. Þá eru þær vinkonurnar líka að vinna að nokkrum verkefnum saman, m.a. á sviði dægurtónlistar, en Þóra einangrar sig ekki við sígilt tónlistarform. 
Næst á dagskrá segir Þóra vera að fara í Listaháskóla Íslands og taka kennararéttindi í tónlist. «Mér finnst svo gaman að vinna með börnum. Og svo langar mig bara líka að semja og slá í gegn,» segir Þóra brosandi. 
Steinunn Anna stundar nú nám í sálfræði við Háskóla Íslands auk þess sem hún er nýbökuð móðir. «Það er það mikilvægasta sem ég hef tekið mér fyrir hendur,» segir Steinunn, sem sótti tvö námskeið í vor og fer af fullum krafti í námið í haust. Steinunn bætir við að fjölskyldan veiti henni mikinn stuðning til að stunda námið og gæti barnsins á meðan hún sækir skólann, les heima og vinnur verkefni. «Svo er á dagskránni að skrifa kannski eitthvað í framtíðinni. Það er svona laumuástríða hjá mér að skrifa.» 
Kópavogslagið - Hér á ég heima
Þar sem grasið græna breiðir sína 
slæðu yfir fold; 
Þar sem rætur spinna þræði og 
hjarta tengist mold. 
Þar sem bærinn skartar fögrum 
hópi drengja' og fljóða, - 
Hér á ég heima í voginum góða. 
Þegar glaður veifar granni býður 
mér að koma inn; 
Þegar kossi fylgir kveðja 
«velkominn vinur minn"; 
Þegar kvöldar kemur engill mér 
vinarhönd að bjóða, 
Þá er ég heima í voginum góða. 
Út við Hvamma, Tún og Hjalla 
fagran heyri' ég fuglasöng; 
út við Hólma, Mel og Brekkur 
er gangan aldrei löng. 
út við Grundir, Hvarf og Heiðar 
lít ég gamla vegaslóða 
Hér á ég heima í voginum góða. 
Þegar sólin rís við Sali, vaknar Lind 
við Lækjarnið 
Þegar Fífan fagnar sumri, fær 
vetrarkóngur frið 
Þegar birtir yfir Borgum við 
sólarlagið rjóða 
Þá er ég heima í voginum góða. 
Nú er fagrir söngvar óma og 
sólin bjarta skín; 
Nú er tónar blíðir hljóma ég 
hugsa hlýtt til þín, 
Nú er ástin vefur andann inn í 
fagra sveiflu ljóða. 
Hér á ég heima í voginum góða.
