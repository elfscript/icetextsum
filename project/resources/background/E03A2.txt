BRYNJAR Björn Gunnarsson, landsliðsmaður í knattspyrnu, varð að hætta við þátttöku í leik Watford og Sheffield United á síðustu stundu á laugardaginn. Brynjar tognaði í læri í lok upphitunar og þegar liðin gengu inná völlinn kom í ljós að hann væri ekki leikfær. Adrian Boothroyd, stjóri Watford, varð því að fá leyfi til að breyta leikskýrslunni mínútu fyrir leik og slapp við að þurfa að eyða innáskiptingu vegna Brynjars.
«Ég varð að biðjast undan því að spila, þar sem ég fann að ég gæti ekki beitt mér. Ég fer til sjúkraþjálfarans á morgun og þá skýrist þetta betur en ég á ekki von á öðru en að þetta séu minniháttar meiðsli og ég verði tilbúinn í slaginn gegn Stoke um næstu helgi,» sagði Brynjar Björn við Morgunblaðið í gær. Leikurinn endaði 0:0 og Watford er enn í fallhættu. «Ætli við þurfum ekki einn sigur enn, eitt stig gæti jafnvel dugað. Það er frekar óvænt að við skulum vera komnir í þessa stöðu en ég hef alla trú á að við höldum okkur uppi,» sagði Brynjar. Fréttir hafa verið um að hann og fleiri lykilmenn Watford verði seldir í sumar vegna fjárhagsvandræða.»Þessar fréttir hafa verið bornar til baka og hvað sjálfan mig varðar er ég mjög ánægður hjá Watford og er tilbúinn til að spila lengi fyrir þetta félag,» sagði Brynjar, sem á rúmt ár eftir af samningi sínum.
