STOFNUN Sigurðar Nordals og Verslunarráð Íslands efna til fundar á morgun, 19. apríl, um athafnalandið Ísland. Fundurinn er haldinn í tilefni af því að öld er liðin frá fæðingu Ragnars í Smára.
Á fundinum verður leitast við að svara spurningum um hvort athafnamenning sé á Íslandi og hvers vegna sumum þjóðum vegnar betur en öðrum. «Við erum mjög ánægð með að vinna með Stofnun Sigurðar Nordals að þessu verkefni,» segir Þór Sigfússon, framkvæmdastjóri Verslunarráðs. «Það er spennandi fyrir viðskiptalíf og menningarstofnanir að ræða sameiginlega hvaða áhrif menning og hugarfar hafa á árangur þjóða í viðskiptum og athafnalífi almennt.» 
Ingimundur Sigfússon, formaður stjórnar Stofnunar Sigurðar Nordals, opnar fundinn og Davíð Scheving Thorsteinsson mun minnast Ragnars í Smára. Itamar Even-Zohar, prófessor við Háskólann í Tel Aviv, mun flytja erindi sem nefnist Mannauður og árangur þjóða, Jón Karl Helgason bókmenntafræðingur flytur erindi sem nefnist «Víkingar efnisins» og loks mun Katrín Pétursdótti, forstjóri Lýsis, flytja erindi sem nefnist «Athafnamenning og athafnalíf». 
Fundurinn fer fram á Grand Hótel Reykjavík kl. 14-16:30 og er fundargjald 2.000 kr.
