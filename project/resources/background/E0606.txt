Eftir Örnu Schram arna@mbl.is ÁGÚST Ólafur Ágústsson, þingmaður Samfylkingarinnar, er ósáttur við að frumvarp hans um afnám fyrningarfrests vegna kynferðisbrota gegn börnum, skyldi ekki hafa verið tekið til umræðu á síðasta starfsdegi Alþingis í vor. Mótmælti hann þeirri málsmeðferð harðlega við upphaf þingfundar í gær. Hann sagði að málið hefði «sofnað» í nefnd í fyrra og kvaðst óttast að nú ætti að «svæfa það inni á kóntór hjá forseta».
Frumvarpið var afgreitt frá allsherjarnefnd þingsins í síðustu viku. Þingmenn Samfylkingarinnar í nefndinni lögðu til að frumvarpið yrði samþykkt óbreytt. Þingmenn Sjálfstæðisflokks, Framsóknarflokks og Frjálslynda flokksins, lögðu hins vegar til að viðmiðunaraldur, þ.e. það aldursmark sem fyrning hefst í kynferðisbrotum gegn börnum, verði færður úr 14 árum í 18. 
Jónína Bjartmarz, þingmaður Framsóknarflokks, í nefndinni, skrifaði undir nefndarálit meirihlutans með fyrirvara og í fyrradag lagði hún fram sína eigin breytingartillögu. Í henni er lagt til að alvarlegustu kynferðisbrotin gegn börnum fyrnist ekki. Jafnframt vill Jónína miða við 18 ára aldur, eins og meirihluti nefndarinnar. 
Eftir að mál kemur úr nefnd bíður það annarrar og síðan þriðju og síðustu umræðu. Náist ekki að afgreiða það á viðkomandi þingi, verður að leggja það fram að nýju á næsta þingi, sé vilji til þess að halda málinu áfram. Þar verður það, að nýju, að fara í fyrstu umræðu og í nefnd. 
Ágúst Ólafur segist í samtali við Morgunblaðið afar ósáttur við að frumvarpið skyldi ekki hafa komist á dagskrá þingsins, eftir afgreiðslu þess úr nefnd. 
Hann segist sannfærður um að sú málsmeðferð sé merki þess að stjórnarmeirihlutinn hafi aldrei meint neitt með því að afgreiða frumvarpið úr nefnd. Hann segir að þingmenn, þjóðin öll og þeir fimmtán þúsund manns, sem skrifuðu undir áskorun til alþingismanna, um að samþykkja frumvarpið, hafi verið dregin á asnaeyrum. 
Bjarni Benediktsson, formaður allsherjarnefndar þingsins, segir að meirihuti nefndarinnar hafi sýnt málinu skilning með breytingartillögum sínum við frumvarpið. «Við ræddum það hins vegar í nefndinni að það væri ákveðin hætta á því að málið dagaði uppi ef ekki næðist samstaða um það innan nefndarinnar. Því sýndu fulltrúar Samfylkingarinnar, hins vegar, engan skilning.» 
Í ljósi þess, segir Bjarni, að málið sé í raun þríklofið, sé ekki að undra að það hafi ekki komist á dagskrá. Það hafi í raun og veru brunnið inni. 
Halldór Blöndal, forseti þingsins, tekur undir þetta. Hann segir að ekki hafi náðst samkomulag um frumvarpið í nefndinni. Því hafi verið óhjákvæmilegt af nefndinni að skoða málið betur. Það hefði verið gert hefði tími unnist til þess.
