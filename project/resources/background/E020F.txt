GUÐMUNDUR Hallvarðsson, þingmaður Sjálfstæðisflokks sagði á Alþingi í gær að íslenskri farmannastétt færi hnignandi yrði ekkert að gert. Kom þetta fram í máli hans í umræðu utan dagskrár um stöðu íslenska kaupskipaflotans. Guðmundur var málshefjandi umræðunnar. «Nú er svo komið að ekkert kaupskip í reglubundnum siglingum að og frá landinu er á íslenskri skipaskrá. Flutningunum er nú sinnt af þrettán gámaskipum, sjö skipanna eru mönnuð íslenskum farmönnum en sex skip erlendum sjómönnum. Þær staðreyndir sem hér blasa við sýna hnignandi íslenska farmannastétt.»
Guðmundur rifjaði upp, í þessu sambandi, skýrslu nefndar samgönguráðherra og fjármálaráðherra, frá því fyrir jól, um stöðu kaupskipaútgerðar á Íslandi. «Í skýrslunni hefur verið greint frá því hver líkleg þróun er ef ekkert verður aðhafst. Hópurinn telur víst að vissum sviðum atvinnugreinarinnar muni blæða út á tilteknum tíma. Frammi fyrir þeim valkosti standa stjórnvöld í dag án nokkurs vafa.» 
Nefndin enn að störfum
Guðmundur sagði að í tillögum nefndarinnar væru settir fram tveir kostir í stöðunni. Annars vegar að skattalegt umhverfi íslenskrar kaupskipaútgerðar tæki mið af öðrum Norðurlöndum og hins vegar algjört aðgerðarleysi og óbreytt ástand. Hann sagði að síðarnefndi kosturinn væri algjörlega óviðunandi. 
Geir H. Haarde fjármálaráðherra var til andsvara í umræðunni. Hann sagði að fyrrgreind skýrsla væri hugsuð sem áfangaskýrsla og að nefndin hefði ekki formlega lokið störfum. «Í þessu flókna máli er mikilvægt að byrja á því að skilgreina þann vanda sem er verið að tala um og hvaða markmið það eru sem menn stefna að,» sagði Geir. «Sú þróun sem rætt hefur verið um að snúa þurfi við felst fyrst og fremst í fækkun íslenskra farmanna á síðustu áratugum og þeirri hættu að sú þekking sem þeir hafa skapað hverfi úr landi. Út frá markmiðssetningu er því mikilvægt að hafa í huga að í Noregi, Danmörku, Færeyjum og víðar hefur tilkoma alþjóðlegra kaupskipaskráa með samhliða ríkisaðstoðarkerfum ekki endilega leitt til fjölgunar innlendra farmanna á kaupskipunum.» Það væri því ekki borðleggjandi að alþjóðleg kaupskipaskrá með samþykktu ríkisaðstoðarkerfi myndi bæta hag íslenskra farmanna.
