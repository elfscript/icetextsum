ÓLAFUR Gíslason, markvörður bikarmeistaraliðs ÍR í handknattleik, hefur komist að munnlegu samkomulagi við svissneska liðið Pfadi Winterthur og mun hann leika með liðinu næstu tvö árin. «Ég á von á því að þetta verði allt klappað og klárt um helgina en ég fer út til Sviss í júlí.
Liðið er spennandi kostur að mínu mati, góð umgjörð á heimaleikjum liðsins og kraftur í öllu starfi þess. 
Forsvarsmenn liðsins hafa tjáð mér að ég verði aðalmarkvörður liðsins og þetta verður mikil áskorun fyrir mig sem leikmann. Það sem ég veit um svissnesku deildina er kannski ekki mjög mikið en mér er sagt að þetta sé deild sem er aðeins sterkari en sú íslenska. Ég verð eingöngu í því að æfa handbolta en það er ekki æft eins mikið og í Þýskalandi. Þannig að ég verð líklega í einhverju námi samhliða handboltanum,» sagði Ólafur í gær í samtali við Morgunblaðið. 
Gaman að fá Ingimund
Ólafur var ekki viss um hvort félagi hans Ingimundur Ingimundarson myndi semja einnig við liðið en hann er með tilboð frá félaginu. «Það væri gaman að fá Ingimund með í þetta verkefni en ég set ekki neina pressu á hann, enda gerir hann það sem honum finnst vera rétti valkosturinn,» bætti Ólafur við en Pfadi Winterthur er eitt sterkasta félagslið Sviss.
