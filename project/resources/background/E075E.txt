STJÖRNUMENN báru sigurorð af nágrönnum sínum úr HK í Ásgarði á laugardaginn í DHL-deild karla í handknattleik. Lokatölur urðu 34:32 í hörðum leik þar sem gestirnir höfðu lengstum yfirhöndina. Með sigrinum eru Stjörnumenn komnir með 20 stig eftir 16 leiki og sitja nú í fimmta sæti deildarinnar en HK er í tíunda sæti með 14 stig eftir 17 leiki.
Eftir Svan Má Snorrason og Sigursvein Þórðarson Leikurinn var ekki beint neitt augnakonfekt, barátta og allt að því slagsmál einkennandi, en skemmtilegur var hann. Eini ljóðurinn var frammistaða dómaranna og segja má að hún hafi haft nokkur áhrif á gang leiksins; það hallaði mikið á HK og gleggsta dæmið um það er að leikmenn HK fengu tíu brottvísanir en leikmenn Stjörnunnar aðeins tvær en ekki er hægt með góðu að segja að leikmenn HK hafi spilað svona miklu grófari leik en andstæðingurinn. Svona er þetta nú bara stundum og ekki er hægt að kenna Stjörnumönnum um þetta, þeir nýttu einfaldlega það sem að þeim var rétt.
Gestirnir voru mun sprækari í fyrri hálfleik, virkilega ferskir og hreyfanlegir, og virtust á tímabili hreinlega ætla að stinga af. Þeir náðu mest fimm marka forskoti í fyrri hálfleik og leikur Stjörnumanna var ráðleysislegur svo ekki sé meira sagt. Hins vegar var alveg greinilegt að Stjörnumenn voru ekkert að stressa sig of mikið á hlutunum, þeir vita sem er að hlutirnir eru fljótir að breytast í nútímahandknattleik, og sýndu aldrei tilburði í þá átt að leggja árar í bát. Góð barátta þeirra skilaði þeim svo aftur inn í leikinn og ekki munaði nema tveimur mörkum í leikhléi, gestunum í vil, 15:17. Stjörnumenn mættu mjög ákveðnir til leiks í síðari hálfleik og eftir tæplega átta mínútna leik var forskotið og frumkvæðið orðið þeirra. Gestirnir reyndu allt hvað þeir gátu til að stemma stigu við þessari þróun en það tókst ekki enda Stjörnumenn sterkir og dómararnir nánast á bakinu á Kópavogspiltum. Svo fór að heimamenn innbyrtu ágætan sigur og það er fínn stígandi í liði þeirra. Maður spyr sig hvar þetta lið myndi vera á töflunni í dag hefðu meiðsli ekki hrjáð lykilleikmenn þess svo mikið sem raun hefur borið vitni í vetur. HK lagði greinilega upp með það að stöðva Tite Kalandadze og Patrek Jóhannesson og það tókst ágætlega en það er einfaldlega ekki nóg. Það er fullt að fínum leikmönnum í þessu liði, ungum strákum sem samt sem áður eru komnir með góða reynslu, og þegar þetta lið smellur í gírinn er það illstöðvanlegt. David Kekelia og Björn Friðriksson léku mjög vel en senuþjófurinn var hins vegar kornungur markvörður, Styrmir Sigurðsson, sem hóf leik á bekknum en átti hreint frábæran leik í síðari hálfleik og hér er greinilega á ferð mikið efni og átti piltur mikinn þátt í sigrinum. Hjá HK var Valdimar Þórsson mjög sterkur í fyrri hálfleik en lét minna fara fyrir sér í þeim síðari. Jón H. Gunnarsson lét finna vel fyrir sér í vörn og sókn og þá var Hörður Flóki Ólafsson góður í markinu. Þetta lið HK er hörku handboltalið en þeim var hins vegar ekki gert kleift að sýna það að fullu í þessum leik. Haldi þeir áfram á þessari braut og fá eðlilega dómgæslu munu þeir án efa reyta til sín slatta af stigum áður en mótið rennur sitt skeið. 
Haukar á toppinn
Haukar náðu toppsæti DHL-deildarinnar með naumum sigri á ÍBV á laugardaginn í mjög kaflaskiptum leik. Eyjamenn byrjuðu betur, skoruðu fyrstu tvö mörk leiksins en á eftir komu fjögur mörk gestanna. Eyjamenn höfðu þó frumkvæðið lengst af í fyrri hálfleik, náðu mest fjögurra marka forystu en Haukar sýndu á lokamínútum fyrri hálfleiks styrk sinn með því að minnka muninn niður í eitt mark. Strax í upphafi síðari hálfleiks náðu Haukar undirtökunum í leiknum en Eyjamenn voru aldrei langt undan. Þó kom frábær kafli gestanna og þeir komust í 24:28 en Eyjamenn svöruðu með öðrum eins kafla og jöfnuðu, 28:28. Á lokakaflanum reyndust Íslandsmeistararnir sterkari og sigruðu að lokum með tveimur mörkum, 32:34, og náðu þar með efsta sætinu af Frömurum. Eyjamenn aftur á móti sitja eftir í neðri hluta deildarinnar. 
Spiluðum nægilega vel
Páll Ólafsson, þjálfari Hauka, var að vonum ánægður með að vera kominn í toppsætið. «Það var loksins í boði og við náðum að nýta okkur það. Við spiluðum samt ekki vel en þó nægilega vel til að vinna. Það er alltaf erfitt að koma hingað til Vestmannaeyja og það er búið að vera mikið álag upp á síðkastið hjá okkur. Við erum búnir að spila við þrjú af toppliðunum á rúmri viku og það er viðbúið að við eigum ekki toppleik eftir slíkt álag. Við vorum þó nægilega góðir til að klára þetta í dag.» 
Páll segir að sínir menn verði tilbúnir í slaginn fyrir næstu helgi þegar liðið mætir Stjörnunni í bikarúrslitum. «Þetta er stærsti leikur tímabilsins og tvö mjög góð lið sem mætast. Nú höfum við heila viku til að undirbúa okkur undir leikinn og við byrjum strax á morgun enda ætlum við okkur dolluna, eins og Stjarnan væntanlega líka,» sagði Páll léttur í bragði.
