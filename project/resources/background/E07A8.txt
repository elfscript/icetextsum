Eftir Guðmund Hilmarsson gummih@mbl.is Handknattleikssamband Íslands, HSÍ, hefur rætt við Alfreð Gíslason og spurt hann hvort hann sé til viðræðna um að taka við þjálfun íslenska landsliðsins í handknattleik af Viggó Sigurðssyni. Alfreð staðfesti þetta í samtali við Morgunblaðið í gær en sem kunnugt er var honum sagt upp störfum hjá þýska 1. deildarliðinu Magdeburg í byrjun árs. 
Alfreð getur ekki hins vegar ekki tekið að sér starfið nema að hann nái samkomulagi við forráðamenn Magdeburg um starfslokasamning og hefur lögmaður hans og lögmenn Magdeburg unnið að því síðustu vikur að ná lendingu í þeim efnum. 
«Ég er að vonast eftir því að það komi niðurstaða af eða á í þessum málum varðandi Magdeburg á næstu dögum og fyrr get ég lítið sagt,» sagði Alfreð við Morgunblaðið í gær en hann tekur við þjálfun sumarið 2007. Það upplýstist eftir EM í Sviss á dögunum að Viggó Sigurðsson hefði nýtt sér uppsagnarákvæði í samningi sínum við HSÍ og er hættur þjálfun landsliðsins og hafa Alfreð og Geir Sveinsson verið hvað helst nefndir sem hugsanlegir eftirmenn Viggó. Næsta verkefni landsliðsins er tveir úrslitaleikir við Svía um sæti á HM í Þýskalandi en leikirnir fara fram í júnímánuði, sá fyrri í Stokkhólmi 11. júní og sá síðari hér á landi 17. eða 18. júní. 
Spurður hvort það yrði ekki mikil áskorun að taka við landsliðinu, leggja Svía að velli og fylgja liðinu eftir á HM í Þýskalandi sagði Alfreð; «Það yrði auðvitað mjög gaman. Það er eitt og hálft ár þar til ég tek við Gummersbach svo það eina sem kemur til greina hjá mér ef svo fer að ég nái samningi við Magdeburg er landsliðið. 
Það hafa nokkur félög rætt við mig en ég hef svarað þeim öllum neitandi enda enginn tilgangur að taka við öðru liði í sumar og kveðja það eftir nokkra mánuði,» sagði Alfreð Gíslason.
