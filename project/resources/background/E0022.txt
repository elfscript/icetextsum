Apríl mun verða rysjóttur en engin stórvonska segir í nýrri veðurspá frá Veðurklúbbnum á Dalbæ í Dalvíkurbyggð. Á fundi þar sem spáin var sett saman var mikið rætt um þann einstaka hlýindakafla sem gekk yfir landið um nýliðna páska og muna veðurklúbbsfélagar vart eftir jafn hlýjum páskum fyrr. Í spánni kemur fram að búast megi við lægra hitastigi í apríl en var í mars, en áfram verða vestanáttir ríkjandi. «Hitatungan sem við höfum verið í yfirgefur okkur til norðausturs,» segir í spánni.
