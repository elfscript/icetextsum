Það var í hæsta máta forvitnileg sýning sem listasafnið í Kerteminde, kennt við Johannes Larsen, hleypti af stokkunum í húsakynnum sínum og stóð yfir frá 9. október til 31 desember á síðasta ári. Var þarnæst opnuð í Sophienholm í Lyngby á útmánuðum og lauk annan í páskum. 
Um að ræða anga hugmyndar sem safnið vinnur einkum með, hvar útgangspunkturinn er «List og náttúra með augum Norðurlandanna». Í þessu tilviki «Sögueyjan», 150 ára tímabil séð með augum danskra og íslenskra listamanna. Í framhaldinu hefur sýningin verið sett upp í aðalsölum Hafnarborgar í Hafnarfirði. Fyrir okkur Íslendinga er framkvæmdin auðvitað hin mikilsverðasta vegna þess að í brennidepli er íslenskt landslag í augum danskra og íslenskra málara, öll samanburðarfræðin sem hún inniber. 
Kunnara en svo að orð sé á gerandi, að fyrir daga ljósmyndarinnar töldust málarar og teiknarar ómissandi í rannsóknarleiðöngrum um ókunna stigu í þeim tilgangi að skjalfesta þá sjónrænt. Sjálf skrásetningin þótti engan veginn fullnægjandi, sjónarheimurinn varð skilyrðislaust að koma til sem mikilvæg viðbót, áhersla og sönnunargagn. Í inngangsorðum sýningarskrár er vísað til þess «að sambandið við Ísland sé mjög sterkt og endurspeglist í verkum listamanna frá Kerteminde. Í þá veru megi álíta að Kerteminde sé einstaklega vel til þess fallið að miðla íslensk-dönskum tengslum í list frá þessu tímabili». 
Mörgum mun þessi staðhæfing um Kerteminde vafalaust ný tíðindi, þótt ekki verði á nokkurn hátt dregið í efa, má hér nefna að hinn nafnkenndi myndlistarmaður Johannes Larsen (1867-1961) heimsótti Ísland 1927 og 1930 og tengdist landinu nánum böndum. Kynntist Mugg og Jóni Stefánssyni og vingaðist við Kjarval og Ólaf Túbals. Átti til viðbótar drjúgan þátt í að vekja áhuga Dana, ekki síst danskra listamanna á íslenskri myndlist. Um sína daga aðallega þekktur fyrir teikningar og vatnslitamyndir, ekki síst fuglamyndir, í þeirri grein var hann í sérflokki í Danmörku, einnig málaði hann talsvert í olíulitum. Segir nokkra sögu að notalega listasafnið í Kerteminde á Fjóni ber nafn hans. Johannes Larsen gerði fjölda rissa og vatnslitamynda á ferðum sínum á Íslandi og myndskreytti viðhafnarútgáfu af Íslendingasögunum, ritstýrða af engum minni en Johannes V. Jensen (nóbelsverðlaunaskáld 1944), sem gefin var út í kjölfar alþingishátíðarinnar 1930, hvors tveggja sér stað á sýningunni. Einnig myndlýsti Larsen Íslandsblað Berlingsins, sem út kom í tilefni hátíðarinnar, bæði með teikningum og vatnslitamyndum þar sem myndefnið var sótt til Þingvalla. Jafn óviðjafnanlega og hér var staðið að verki er ámælisvert að eintökin skuli ekki til sýnis á Þjóðminjasafninu í ljósi hinar miklu sögu sem að baki liggur og kemur okkur öllum við. Gunnar Gunnarsson skrifar mikla grein yfir heila opnu sem fékk heitið Det tusindaarige Island, og Sigfús Blöndal aðra. Í tilefni sýningarinnar í Kerteminde kom út veglegt rit í stóru broti: «Sagafærden, Island oplevet av Johannes Larsen 1927- 1930». Inniber frásagnir, dagbækur og bréf listamannsins, ásamt fjölda myndrissa af landinu. Stórmerkilegt framtak sem fljótlega verður fjallað um. Loks ber að geta vel hannaðrar efnisskrár/ katalógu á íslensku og dönsku sem Erland Porsmose hefur tekið saman og er mjög upplýsandi, þó helst hvað snertir hina eldri listamenn sem sóttu menntun sína til Danmerkur. 
Illu heilli hefur stórum minni rækt en skyldi verið lögð við þann sérstaka þátt í samskiptum grannþjóðanna sem gengur út á að miðla norrænum sjónmenntaarfi. Raunar hefur það verið svo um alla opna samvinnu varðandi innbyrðis miðlun myndlistar á Norðurlöndum, sem enn í dag er einhæf og máttlaus, helst í skötulíki. Engin yfirgripsmikil gagnsæ og hlutlæg samanburðarúttekt verið gerð á þróun myndlistar á svæðinu í tímans rás. Má þó telja hana löngu tímabæra ætli Norðurlönd að rækta sérstöðu sína í líkingu við aðrar þjóðir af skyldum meiði. Minni hér aðeins á, að samsetning þjóða er yfirleitt ærið fjölskrúðug, hvort sem um er að ræða England, Frakkland, Þýskaland eða Bandaríkin, hér koma til héruð, umdæmi, sýslur og landshlutar sem hafa meiri og minni sjálfstjórn. Þeim mjög annt um fortíð sína og koma fram sem ein heild, um leið fylgir að innan þeirra er mesta svigrúmið fyrir hvers konar framrás í formi jarðbundinna nýjunga og núlistir. Og ef stóru þjóðheildirnar telja það frumskyldu sína að hlúa öðru fremur að sínum afmarkaða garði og viðteknu ímynd, í þeirri vissu að tíminn langa dregur drögu lífs, að hann sé efnismeira hugtak en andráin ein og morgundagurinn, má ætla frumskyldu Norðurlanda að fara að dæmi þeirra. Að öðrum kosti er hætta á að menning þeirra þynnist út og löndin verði ósjálfstæð og lítilþæg þý í hópi þjóða. Einfaldast að spyrja að svo komnu; hvar er Samnorræna listasafnið til húsa og hvaða ár kom samnorræna alfræðiritið um sjónmenntir út? 
Hvernig sem á er litið er þemahugmynd listasafnsins í Kerteminde í hæsta máta marktæk og raunhæf, þannig séð verð allrar athygli. Löngu kominn tími til að menn rétti út hönd yfir höf og landamæri í stað þess að sitja hver í sínu horni nema þegar um skálaræður og glasaglaum til hátíðabrigða er að ræða. 
Hið staðbundna hefur alltaf verið mikilvægasta eldsneyti listarinnar, jafnt í sígildri list og núviðhorfum. Beinar og láréttar línur eru þannig listamönnum flatlendis tamari en þeirra sem lifa í stórbrotnu umhverfi, hálendi og fjallstinda ber yfir. Annað mál að menn leita líka í andstæðurnar og má hér vísa til fjölda hústurna í Kaupmannahöfn og Amsturdammi annars vegar, en flatra þaka hugmyndasnauðra og lágreistra bygginga í Reykjavík, hins vegar kemur fleira náttúrlega til. 
Dönskum myndlistarmönnum er þannig jafneðlilegt að vinna með láréttar línur og hið blíðlega og Íslendingum að leita til hins stórbrotna, fjölþætta og hrjúfa. Þá er sjálfstæðisbarátta eða stjórnmálastefnur ekki endilega drifkraftur skapandi athafna eins og dæmin sanna, þótt hvort tveggja geti ýtt við listamönnum. Þeir eiga skilyrðislaust að vinna út frá efniviðinum handa á milli og allt um kring, hann er hinn eini sanni frjóangi og alþjóðamál listarinnar, einkum á seinni tímum þegar einangrun og umrót fortíðar er að baki. Aldrei mikilvægara að viðhalda sem mestri fjölbreytni en á tímum þá heimurinn er sífellt að verða einsleitari, ályktun þess efnis meira að segja komin frá Sameinuðu þjóðunum. Í seinni tíð leitar hinn hugsandi fjöldi æ meir til hins fágæta, jafnt í listum sem náttúrusköpunum, og óhætt að árétta hér enn einu sinni að fortíðin hefur löngu þrengt sér inn í myndina hvað samanlagðan sjónarheiminn snertir. 
Þetta allt kemur nefndri sýningu mikið við, einnig nýr skilningur á mörgum fyrirbærum í kringum okkur, landslaginu um leið. Landslagið sem tiltölulega ungt fyrirbæri í málaralist hverfur ekki svo glatt út úr myndinni, ekki mögulegt að úrelda fyrirbærið frekar en manninn og náttúruna. Að landslag varð öðru fremur hluti svonefndrar stofulistar var í og með tískufyrirbæri á tímum fólksflótta úr sveitum þá þéttbýliskjarnar tútnuðu út sem aldrei fyrr. Fólk vildi hafa sveitirnar hjá sér inni í stofu og landslagið að vissu marki ímynd rómantískrar fortíðarþrár, en þar fyrir er landslagið í sjálfu sér ekki ómerkara viðfang en önnur sýnileg fyrirbæri og verður að telja þess lags fullyrðingar óyfirvegaðan og grunnhygginn framslátt. En svo er annað, að landslagið er miklu meira en ytra byrði jarðmöttulsins, ber í sér stöðug umskipti eftir birtumögnum og veðurfari. Í þá veru er það að vissu marki abstrakt, hið hlutvakta myndferli á grunnfleti verður að sértækri og einstaklingsbundinni skilgreiningu á lifun en síður einhverju óhagganlegu og algildu. Lifunin andar á skoðandann, engum sýnileg en þó til staðar eins og aðrar kenndir okkar og tilfinningar; gleði, sársauki, ást og hatur, allt það margþætta samsafn skynjana sem í mannskepnunni býr. 
Þetta framber að ekki er til neitt algilt innsæi á landslag né önnur hlutvakin fyrirbæri, að hið innra auga ásamt einstaklingsbundinni lifun gegnir hér stærra hlutverki en sú takmarkaða beina sjónskynjun sem maðurinn hefur yfir að ráða. En sjón mannsins er nú einu sinni í jafnvægi við önnur skilningarvit hans, og samanlagt gera þau manndýrið að mjög sérstöku sköpunarverki. Loks hefur maðurinn heila sem í tímans rás hefur gert honum fært að þróa með sér andlega hæfileika fram yfir önnur dýr jarðar. Ég hugsa, þess vegna er ég, «Cogito ergo sum» sagði nýaldarhugsuðurinn Descartes. Kjarninn í heimspeki hans var að efast kerfisbundið um allt, að hið eina sem ekki yrði dregið í efa væri efinn sjálfur, og þar með tilvist þess að efast. Í ljósi þessa er sú árátta nútímamannsins að slá einhverju föstu, bera á borð algildar staðreyndir í þjóðmálum og listum ekki traustvekjandi. Jafnvel hefur meira verið rifið niður á friðartímum en sprengjuregn tveggja heimsstyrjalda megnaði að gera og allt með fulltingi sannfæringarinnar um óskeikuleika klæðskerasaumaðra hugmynda. 
Myndefnið eitt sér getur ekki helgað útkomuna, myndstíllinn ei heldur, myndverkið stendur og fellur með sjálfu sér, tjákrafturinn og innsæið geta helst réttlætt tilvist þess. Liggur fullkomlega milli hluta hvort ytra byrði landslagsins sé sérstaklega tekið til meðferðar eða hin beinu og rafmögnuðu hrif sem þau hafa á gerandann, brigðum í lofti og gróandi. Hvort tveggja skarar jarðarsköpin og sækir tilverurétt sinn til landsins. 
Sýningin «Sögueyjan» í Sophienholm og Hafnarborg, þyrlar upp áleitnum hugleiðingum um norræna samvinnu á sviði myndlista og listhugtakið í það heila. Hugsunin að baki er meginveigur og aðal hennar en helstur meinbugur að hún er of smá í sniðum og ófullkomin, einkum í Hafnarborg, innvígður skoðandi fær fljótlega á tilfinninguna að það vanti eitt og annað inn í framkvæmdina, glompurnar auðsæjar. Til kemur einnig að ekki hefur tekist að bregða upp þeirri nálgun og yfirsýn sem slíkri framkvæmd er lífsnauðsyn, milliveggir veikja sýninguna frekar en styrkja, hér hefði þurft að koma til fjölbreytni og metnaður í líkingu við uppsetningu sýningar á verkum Elíasar Hjörleifssonar á síðasta ári, sem sonur hans Ólafur Elíasson og lið hans stóðu að, og helst hefði hún þurft að vera yfirgripsmeiri og í öllu húsinu. Þá vantar eitt og annað inn í heildina í Hafnarborg, sumt virðist hafa orðið eftir í Danmörku annað alveg horfið eins og framlag Georgs Guðna og Ólafs Elíassonar og er heldur slakt. Töluverður hluti sýningarinnar eru nefnilega laus riss og bókalýsingar sem þurfa alveg sérstaka meðhöndlun til að grípa hug skoðandans, ekki síður en til að mynda innsetningar unga fólksins nú á dögum, og missa marks í þessum slitna og sundurlausa búningi. Hér falla framkvæmdaaðilar í keimlíka gryfju og þeir á Gerðarsafni varðandi sýnishorn íslenskrar myndlistar sem Danir sönkuðu að sér á liðinni öld. Verið að búa til eins konar sérsýningar í stað þess að bregða upp hlutlægri mynd af þverskurðinum, hins vegar verður að telja báðar þessar framkvæmdir hinar mikilsverðustu, ámælisvert og illt til þess að vita að hér eru það Íslendingar sem hafna útréttri hönd. 
Framkvæmdin Sögueyjan er þrátt fyrir allt afar mikilvægur gjörningur sem hlýtur að snerta djúpa strengi í brjóstum allra þeirra sem annt er um íslenska sögu. Íslenska og norræna myndlist um leið, - geta fundið til. 
Sýningin er opin alla daga frá kl. 11-17 
til 9. maí. Lokað þriðjudaga. 
Aðgangur 300 krónur. 
bragi_asgeirsson@msn.com
