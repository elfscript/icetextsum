Flestar konur vilja forðast það að fá brjóstakrabbamein og leita leiða til að komast hjá því. Sumu er ekki hægt að breyta og má þar nefna aldur, erfðafræði- og umhverfisþætti. Aðra áhættuþætti er hægt að hafa áhrif á og þó að heilbrigður lífsstíll tryggi það ekki að hægt sé að forðast brjóstakrabbamein er hann skref í rétta átt.
Mataræði og hreyfing
Meðal þess sem auðveldast er að stjórna er neyslumunstur og hreyfing. Hér á eftir eru nokkrar leiðir, sem hægt er að fara til að minnka hættuna á brjóstakrabba að því er fram kemur á vef Mayo Clinic-sjúkrastofnunarinnar. 
* Takmarkið áfengisneyslu Sterk tengsl eru milli áfengisneyslu og brjóstakrabba. Tegund þess áfengis sem neytt er; bjór, léttvín eða blandaðir drykkir - virðist engu breyta. Til að minnka líkur á brjóstakrabba er rétt að takmarka áfengisdrykkju við einn drykk á dag eða að sleppa því alveg að neyta áfengis. Sumar rannsóknir gefa til kynna að fólínsýra, sem er næringarefni sem finnst í sítrusdrykkjum og grænu grænmeti, geti minnkað áhættuna hjá konum sem neyta áfengis í hófi. 
* Verið nálægt kjörþyngd 
Augljós tengsl eru milli ofþyngdar og brjóstakrabba. Þetta á einkum við ef konur þyngjast seint um ævina, sérstaklega eftir breytingaskeiðið. Í umframfituvefjum er uppspretta hringrásar estrógens í líkamanum og hætta á brjóstakrabba helst í hendur við það hversu mikið estrógen konur komast í snertingu við um ævina. 
* Verið virkar líkamlega 
Regluleg hreyfing getur hjálpað til við að halda þyngdinni í skefjum og þar af leiðandi minnkar hættan á brjóstakrabba. Gott er að miða við hálftíma í hreyfingu á dag. Ef hreyfing hefur ekki verið hluti af daglegu lífi er rétt að byrja smám saman og bæta við þar til takmarkinu er náð. Göngur, skokk og leikfimi eru góðar æfingar þar sem þær styrkja líka beinin. 
* Athugið hvort minnka þarf fitu í mataræðinu 
Rannsóknir hafa sýnt fram á að fitusnautt mataræði geti lítillega minnkað hættuna á brjóstakrabba. Ef mataræðið er fitusnautt getur það líka dregið úr hættu á öðrum sjúkdómum eins og sykursýki, æðasjúkdómum og heilablóðfalli. Fitusnautt fæði getur líka hjálpað til á annan hátt, t.d. haldið þyngdinni í skefjum. Takmarkið fituneyslu við 35% daglegs kaloríumagns og forðist mettaða fitu.
