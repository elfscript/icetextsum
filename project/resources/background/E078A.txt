«Hafdís Roysdóttir í Svínafelli hóf störf í þjóðgarðinum í Skaftafelli um áramótin. Hafdís sér aðallega um fræðslumál þjóðgarðsins og er núna að vinna að gerð bæklinga fyrir Ingólfshöfða og einnig erum við að vinna í gönguleiðakorti fyrir Öræfasveit,» segir Ragnar Frank, þjóðgarðsvörður í Skaftafelli, á vefnum hornafjordur.is. 
«Gönguleiðakortið nær yfir Öræfasveit og austur að Jökulsárlóni og núna erum við að fá athugasemdir og upplýsingar um örnefni sem við munum svo bera undir landeigendur og fá samþykki þeirra. Helga David, starfsmaður þjóðgarðsins með aðstöðu í Nýheimum, er að vinna að samskonar korti fyrir Lónið og Rannveig Einarsdóttir er langt komin með að kortleggja gönguleiðir á Mýrum. Þegar eru komin út gönguleiðakort fyrir Nes og Suðursveit og gangi allt samkvæmt áætlun verða þau kort sem eru í vinnslu tilbúin fyrir sumarið og þar með komin gönguleiðakort fyrir alla sýsluna,» segir Ragnar Frank.
