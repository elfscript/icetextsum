MORGUNBLAÐINU hefur borist yfirlýsing frá Alþjóðahúsi vegna fréttar í Morgunblaðinu laugardaginn 16. apríl sl. um málþing Starfsgreinasambandsins um svarta atvinnustarfsemi og svart vinnuafl og vegna viðtals í Morgunblaðinu 18. apríl við forstjóra Vinnumálastofnunar.
«Í báðum tilvikum var haft eftir starfsmanni og forstjóra Vinnumálastofnunar að í dag séu atvinnuleyfi fyrst veitt tímabundið í eitt ár fyrirtæki sem hyggist veita erlendum ríkisborgara vinnu og megi sækja um endurnýjun á því starfsleyfi til tveggja ára. Eftir þriggja ára starf hér á landi öðlist einstaklingur rétt á að fá ótímabundið dvalar- og atvinnuleyfi hér á landi. Þá er og haft eftir starfsmanni stofnunarinnar að hugsanlega megi gera strangari kröfur áður en óbundið atvinnuleyfi verði gefið út, t.d. að viðkomandi verði að sýna fram á íslenskukunnáttu. 
Í þessu sambandi skal á það bent að skoða verður lög um atvinnuréttindi útlendinga og útlendingalög í samhengi, enda er ekki gefið út atvinnuleyfi til atvinnurekanda vegna tiltekins starfsmanns, nema sá hinn sami hafi/fái dvalarleyfi á Íslandi. Flestir erlendir ríkisborgarar sem koma til starfa á Íslandi sem einstaklingar (ekki vegna fjölskyldusameiningar) fá í upphafi útgefið dvalar- og atvinnuleyfi til eins árs og skapar slíkt dvalarleyfi ekki grundvöll fyrir búsetuleyfi. Eftir eitt ár má sækja um framlengingu og er þá gefið út dvalar- og atvinnuleyfi til eins árs í senn (þ.e. sækja þarf um endurnýjun árlega). Það er ekki fyrr en eftir þrjú ár með slíkt leyfi sem skapar grundvöll fyrir búsetuleyfi, og samtals fjögur ár frá komu, að einstaklingurinn má sækja um búsetuleyfi og óbundið atvinnuleyfi. Hafa ber í huga að um heimildarákvæði er að ræða, þ.e. heimilt er að veita umsækjanda búsetuleyfi og óbundið atvinnuleyfi, en í umfjöllun Morgunblaðsins segir að hann öðlist rétt til óbundins atvinnuleyfis. 
Þá ber og að geta þess að í dag fær einstaklingur ekki búsetuleyfi nema hann geti sýnt fram á að hann hafi lokið 150 stunda námi í íslensku eða staðist próf í íslensku fyrir útlendinga samkvæmt vottorði gefnu út af þeim sem dómsmálaráðuneytið hefur samið við um að halda slík próf. Því eru þær strangari kröfur sem bent var á í grein Morgunblaðsins að hugsanlega mætti gera fyrir útgáfu óbundins atvinnuleyfis þegar fyrir hendi.»
