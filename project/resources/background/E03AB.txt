Hafnarfjörður - Lítið hefur verið um nýjar íbúðir í miðbæ Hafnarfjarðar. Íbúðir í nýju fjögurra hæða lyftuhúsi við Linnetsstíg 2 vekja því verðskuldaða athygli. Íbúðirnar eru alls tíu, ýmist þriggja eða fjögurra herbergja auk tveggja rúmgóðra þakíbúða. Allar íbúðirnar eru með svölum. 
Íbúðirnar eru í einkasölu hjá fasteignasölunni Ás, en þær skilast fullbúnar án gólfefna í ágúst nk. Byggingaraðili er Fjarðarmót ehf., en húsið er hannað hjá teiknistofunni T. ark. Verð á íbúðunum er frá 25 millj. kr. «Þetta fjölbýlishús stendur við svonefnt Thorsplan í hjarta Hafnarfjarðar,» segir Jónas Hólmgeirsson hjá Ási. «Það er mikið í þetta hús lagt. Þannig verður það að kalla viðhaldsfrítt að utan, en að utan afhendist húsið fullfrágengið, einangrað og klætt með múrkerfi á einangrun, steinað með fínum salla. Fjórða hæð verður klædd með áli, en steyptir veggir jarðhæðar verða klæddir með steinskífum utan á einangrun. Innréttingar verða líka mjög vandaðar. Eldhúsinnréttingar verða með helluborði, ofni í vinnuhæð, tvöföldum vaski, rými fyrir ísskáp, uppþvottavél og örbylgjuofn. Tækin eru frá Byko úr burstuðu stáli. Innrétting er á baði og íbúðir með sérþvottahúsi. Geymsla er í íbúð en einnig sérgeymsla í kjallara inn af stæði í bílageymslu. Innréttingar, fataskápar og hurðir verða spónlagðar með eik. 
Íbúðirnar eru mismunandi að stærð og verð þeirra því mismunandi. Þriggja herb. íbúðirnar eru 96,6 ferm. og geymsla 4,3 ferm. eða samtals 100,9 ferm. og kosta 25 millj. kr. Stæði í bílageymslu fylgir. Fjögurra herb. íbúðirnar eru 122 ferm., geymsla 4,3 ferm. eða samtals 126,3 ferm. og kosta 32,2 millj. kr. Stæði í bílageymslu fylgir. Þakíbúðirnar eru 153,1 ferm., geymsla 4,3 ferm eða samtals 157,4 ferm. og kosta 41,8 millj. kr. Tvö bílastæði í geymslu fylgja.» «Það hefur verið skortur á íbúðarhúsnæði á þessu svæði og nýjar úrvalsíbúðir á þessum stað eru því viðburður á fasteignamarkaðnum í Firðinum og örugglega fagnaðarefni fyrir marga,» sagði Jónas Hólmgeirsson að lokum. «Ég geri því ráð fyrir góðri eftirspurn og líklegt að þessar íbúðir seljist fljótlega. Æskilegt er því fyrir þá, sem hafa áhuga, að láta frá sér heyra sem fyrst.»
