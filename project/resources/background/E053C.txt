STEFNA menntamálaráðuneytisins er að stytta framhaldsskólann í þrjú ár. Helstu rökin eru þau að við viljum ekki vera öðruvísi en allir aðrir í heiminum og að þjóðfélagslega sé hagkvæmt að stytta námið. En tvær hliðar eru á hverju máli. Skoðum þetta nú nánar.
Þroski og frumkvæði
Oft heyrum við útlendinga segja hve íslensk ungmenni séu þroskuð, þau sýni frumkvæði, séu úrræðagóð og framtakssöm. Í samanburði við þau eru skandinavískir frændur þeirra eins og smábörn sem hanga í pilsfaldi mömmu sinnar. 
Varla stafar þessi munur af erfðafræðilegum eiginleikum einum. Miklu frekar er það afleiðing þess að íslenskum unglingum er gefið tækifæri til að taka þátt í atvinnulífi frá unga aldri. Með atvinnuþátttöku sinni læra þeir kannski margfalt meira en jafnaldrar þeirra í Evrópu, sem sitja bara á skólabekk og útskrifast úr háskóla hálfþrítugir, án þess nokkurn tímann að hafa verið í launaðri vinnu. 
Grunnskóli versus framhaldsskóli
Stytting framhaldsskólans í því formi sem fyrirhugað er mundi óhjákvæmilega lengja skólaárið enn. Með því skerðast möguleikar unglinganna á atvinnuþátttöku og þeir fara á mis við þann þroska sem slík þátttaka veitir þeim. Óhjákvæmilegt væri einnig að sleppa mörgu sem nú er kennt í framhaldsskóla. En hugmyndir hafa verið uppi um að færa hluta námsefnisins yfir í grunnskóla. Þetta þykir mér varhugavert. Mjög fáir grunnskólakennarar eru með víðtæka sérhæfingu í einhverju fagi og því ekki útséð hvernig þeir geti kennt námsefni framhaldsskólanna. Ekki má heldur gleyma að nú þegar er hluti grunnskólanema í mestu vandræðum með námsefnið. 
Umbúðir eru ekki sama og innihald
Lítið hefur reyndar verið rætt um innihald framhaldsskólanámsins og fullyrði ég hiklaust og Ísland hafi vinninginn fram yfir nágrannalöndin. Hér læra nemendur miklu betur hvernig á að læra, þeim er leiðbeint í vísindalegum vinnubrögðum og gagnrýnni hugsun. Þeir stúdentar sem stundað hafa námið vel eru því mjög vel undirbúnir fyrir framhaldsnám á háskólastigi. 
Háskólanámið sækist þeim vel ef þeir yfirleitt hafa áhuga á og hæfileika til framhaldsnáms. Sömu sögu er að segja um iðnnámið. Íslenskir iðnaðarmenn fá mjög góða menntun og eru sérfræðingar hver á sínu sviði. 
Félagsþroski er allra mikilvægastur
Að taka tillit til annarra, ljá sjónarmiðum annarra eyra er allri þekkingu æðra. Fjögurra ára nám býður upp á möguleika á fjölbreyttu félagsslífi sem er ómetanlegt fyrir þroska unglinganna og sem þeir búa að alla sína ævi. Í félagslífi lærast einnig fundarsköp og ýmislegt annað sem er gott veganesti út í lífið. - Því miður er erfitt að finna reiknilíkan þar sem fram kemur sá ávinningur sem af þessu hlýst. 
Ef pólitísk ákvörðun er tekin um fækkun heildarfjölda skólaáranna fyndist mér nær að stytta grunnskólann og það af mörgum ástæðum. - Mér er þó ljóst að vegna skiptingar kostnaðar er það auðveldara á blaðinu að stytta framhaldsskóla en grunnskóla. En kapp er best með forsjá. Betra er að undirbúa breytingarnar vel og þurfa svo ekki að sjá eftir neinu. 
Ekki er allt gott sem útlent er
Hér að lokum nokkur orð um samræmdu stúdentsprófin: Þegar ég starfaði við menntaskóla í Finnlandi töldum við kennararnir að helsta hindrun á vegi skólaþróunar væri samræmdu stúdentsprófin. Þess vegna dáðist ég að íslenska kerfinu sem skapaði skólunum möguleika á að marka sér sérstöðu, auka skilning nemenda í staðinn fyrir ítroðslu á þekkingaratriðum. Nú hafa Íslendingar einnig kastað þessu á glæ. Rís enginn íslenska módelinu til varnar? Höfundur hefur kennararéttindi á grunnskóla- og framhaldsskólastigi bæði í Finnlandi og hér á landi.
