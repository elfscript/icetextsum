HÉRLENDIS er farið að bera á meiri áhuga almennings á dísilvélum, ekki síst í kjölfar þess að ákveðið var að fella niður þungaskatt af dísilfólksbílum og taka þess í stað upp olíugjald 1. júlí nk. 
Samt er hlutfall dísilbíla hér á landi ennþá með því minnsta í Evrópu. 
Hlutfall dísilbíla í Evrópu hefur vaxið úr 43,7% árið 2003 í 48,9% á árinu 2004 og ekkert dregur úr söluaukningu á dísilbílum, að því er fram kemur í skráningartölum frá fjölmörgum Evrópulöndum. 
Sala á dísilbílum jókst um 13% á árinu 2004 og fór í 7.017.000 bíla. 
Það er því næstum annar hver seldur bíll í Evrópu með dísilvél. 
Mest varð söluaukning á dísilbílum í Grikklandi, eða 112,3%, í Noregi jókst hún um 55,1%, 34,8% í Danmörku og 31,9% í Portúgal. Í Þýskalandi, þar sem ávallt hefur verið mikil sala í dísilbílum, jókst salan um 11,2% og þar er nú hlutfall dísilbíla af heildarflotanum um 44%. 
Hvergi í Evrópu er hærra hlutfall dísilbíla en í Lúxemborg, þar sem 72,5% allra bíla eru með dísilvélum. 
Skammt á eftir kemur Austurríki með 70,9%, Belgía með 70,2%, Frakkland með 69,2%, Spánn með 65,4% og Ítalía með 58,3%, en mun minna hlutfall er af dísilbílum í Bretlandi, þar sem eingöngu 32,6% af flotanum er dísilknúinn, en þó varð 18,9% aukning á dísilbílum þar á síðasta ári. 
Ný aðildarríki ESB eru líka farin að taka við sér. 
Í Tékklandi er 30% bílasölunnar dísilbílar, 26% í Póllandi og 15% í Ungverjalandi, þar sem salan jókst samt um 50% á síðasta ári.
