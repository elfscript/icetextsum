CHARLTON hefur aldrei unnið Manchester United í kappleik í ensku úrvalsdeildinni og eftir aðeins einn sigur í síðustu sex leikjum í deildinni verður að teljast ósennilegt að leikmönnum Charlton takist að brjóta blað á morgun þegar Sir Alex Ferguson mætir með lið sitt í heimsókn á The Valley. Þrír síðustu leikir liðanna hafa endað með sömu markatölu, 2:0. Hermann Hreiðarsson verður ekki vörn Charlton til að glíma við sóknarmenn Manchester-liðsins og er skarð fyrir skildi. Paul Konchesky kemur inn í lið Charlton eftir að hafa tekið út leikbann. Í heild virðist Charlton-liðið vera komið á venjubundið ról, það hefur á síðustu árum gefið verulega eftir á lokasprettinum og þetta árið virðist ekki ætla að verða nein undantekning.
Eftir að hafa í enn eitt skiptið á þessari leiktíð miss taktinn þá vonast leikmenn Manchester United til að vera komnir inn á beinu brautina. Þeir misstu hins vegar leikmenn Arsenal framfyrir sig og verða að öllum líkindum að sætta sig við þriðja sætið í deildinni, nema Arsenal fatist eitthvað flugið á endasprettinum. Tap fyrir Charlton myndi endanlega gera út um allar vonir leikmanna Manchester um að eiga einhvern möguleika á að komast upp í annað sætið.
