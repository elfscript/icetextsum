Sýrlendingar luku í reynd brottflutningi herliðs síns frá Líbanon í gær en sýrlenskur her hefur verið í Líbanon í nærri þrjá áratugi. Hafa Sýrlendingar með aðstoð hernámsliðsins og sveita öryggis- og leyniþjónustumanna ráðið lögum og lofum í landinu og margir æðstu ráðamenn Líbanons verið taldir leppar þeirra.
Bandaríkjamenn og Frakkar hafa síðustu mánuði þrýst mjög á Sýrlendinga um að þeir hyrfu með her sinn á brott en samþykkt var í öryggisráði Sameinuðu þjóðanna ályktun þess efnis í september. 
Langar lestir yfir landamærin
«Langar lestir farartækja hersins, stundum voru í þeim allt að 400 farartæki, þ.ám. skriðdrekar, stórskotaliðsvagnar og liðsflutningabílar, fóru síðdegis yfir landamærin við Masnaa,» sagði í skeyti líbönsku fréttastofunnar ANI . Aðeins er eftir fámennur herflokkur sem á að taka þátt í táknrænni athöfn í Rayak-flugstöðinni í austanverðu landinu á morgun. Von er á nefnd frá SÞ til Líbanons í dag til að staðfesta að Sýrlendingar séu farnir með lið sitt frá Líbanon.
