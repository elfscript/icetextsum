ÁLFT sem heldur til í Neðri-Laugardælaeyju við Selfoss verpti í gær.
Örn Óskarsson, líffræðingur og kennari, býr í grenndinni. Hann segir álftina hafa byrjað að róta upp hreiðurstæðinu í hlýindunum í lok febrúar en það hafi svo ekki verið fyrr en síðustu daga að álftin fór að verða viðloðandi stæðið aftur. Hún lá svo nánast samfellt á í allan gærdag. 
«Álftirnar byrjuðu að verpa á svipuðum tíma í fyrra en á árum áður byrjuðu þær ekki fyrr en um mánaðamótin apríl/maí. En þær eru hér allan ársins hring,» segir Örn. 
Álftin er búin að vera í hólmanum í Neðri-Laugardælaeyju í fimmtán ár. Örn segir líklegt að aðrar álftir og gæsir í kring verpi fljótlega en gæsir eru einnig í hólmanum.
