Joschka Fischer, utanríkisráðherra Þýskalands, hafnaði í gær ásökunum þýsku stjórnarandstöðunnar þess efnis að linkuleg stefna í vegabréfsmálum hafi gert austur-evrópskum glæpagengjum kleift að færa út kvíarnar í Þýskalandi. Fischer hefur átt undir högg að sækja vegna þessa máls en lét engan bilbug á sér finna er hann kom fyrir þingnefnd í gær og sakaði stjórnarandstöðuna um að gera of mikið úr málinu í áróðursskyni.
Sjónvarpað var beint frá vitnisburði Fischers í gær, sem er til marks um það hversu vel er fylgst með þessu máli í Þýskalandi. Hefur verulega dregið úr vinsældum Fischers vegna þessa máls. 
300.000 Úkraínumenn
Þýska stjórnarandstaðan heldur því fram að breytingar á reglum um vegabréfsáritanir hafi opnað dyr fyrir glæpamenn. Þeim hafi skyndilega verið gert kleift að flytja inn konur frá ýmsum Austur-Evrópulöndum, sem síðan voru neyddar út í vændi, eiturlyfjasalar hafi streymt inn í landið sem og fólk sem tilbúið var til að vinna ólöglega. 
Einkum er rætt um Úkraínu í þessu sambandi, stjórnarandstaðan heldur því fram að 300.000 Úkraínumenn hafi skyndilega getað komið til Þýskalands sem ferðamenn, margir hafi hins vegar verið þátttakendur í glæpsamlegu athæfi. 
Hefur málið vakið sterk viðbrögð en 12,5% atvinnuleysi er nú í Þýskalandi og andstaða við frjálst flæði fólks frá löndum A-Evrópu inn í landið. Ku umrædd reglugerð ekki vera lengur í gildi. 
Í tveggja klukkustundar löngum upphafsorðum sínum í gær sagðist Fischer gangast við ábyrgð á umræddri reglugerðarbreytingu og mistökum sem kynnu að hafa verið gerð. Hann fullyrti hins vegar að reglugerðarbreytingunni sjálfri væri ekki um að kenna varðandi þau mistök sem hefðu verið gerð. «Fregnir um kerfisbundin glæpsamleg athæfi náðu ekki til mín, að því er ég man best [...]. Ég hefði átt að vera upplýstur á fyrri stigum og hefði átt að grípa fyrr inn í málin,» sagði hann. «Það voru mín mistök, enda var ég sá ráðherra sem bar ábyrgð.» 
Fischer réðst síðan á stjórnarandstöðuna fyrir að hafa reynt að ýkja umfang málsins. Kristilegir demókratar, sem eru í stjórnarandstöðu, hefðu fullyrt að milljónir dæma væru um misnotkun á kerfinu, staðreyndin væri hins vegar sú að þau yrðu aðeins talin í þúsundum. 
Sagði Fischer engar tölfræðilegar sannanir fyrir því að glæpum hefði fjölgað í kjölfar þess að Úkraínumenn tóku að streyma til landsins. 
Þá gerði Fischer lítið úr þeim staðhæfingum að þjóðaröryggi hefði verið stefnt í hættu með reglugerðarbreytingunum. «Sú fullyrðing að öryggi landsins hafi verið stefnt í voða og að glæpamenn hafi flætt inn í landið er einungis áróðursstarfsemi af hálfu stjórnarandstöðunnar.»
