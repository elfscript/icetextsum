SINFÓNÍUHLJÓMSVEIT áhugamanna og Hátíðakór Bláskógabyggðar halda tónleika í Skálholtskirkju á morgun klukkan 16.
Flutt verða kórverk eftir Mozart, Vivaldi, Bach og Fauré, en auk þess Exsultate, jubilate eftir Mozart og trompetkonsert í Es-dúr eftir Hummel. Einsöngvari verður Hlín Pétursdóttir, sópran, og einleikari á trompet Jóhann Stefánsson. Stjórnendur á tónleikunum verða Ingvar Jónasson og Hilmar Örn Agnarsson. 
Með þessum tónleikum lýkur 15. starfsári Sinfóníuhljómsveitar áhugamanna, sem starfað hefur síðan 1990. Ingvar Jónasson hefur verið aðalstjórnandi hljómsveitarinnar frá upphafi en þetta verða síðustu tónleikar hans með hljómsveitinni. Í haust er ráðgert að halda afmælistónleika og að sögn Ingvars mun hann áfram fá að fylgjast með sveitinni og útilokar ekki að hann komi fram með henni sem gestastjórnandi. 
Hátíðakór Bláskógabyggðar er skipaður söngfólki úr Söngkór Miðdalskirkju og Skálholtskórnum. Stjórnendur þeirra eru Hilmar Örn Agnarsson, organisti Skálholtskirkju, og Örlygur Atli Guðmundsson, organisti og tónlistarkennari. 
Aðgangur að tónleikunum er ókeypis.
