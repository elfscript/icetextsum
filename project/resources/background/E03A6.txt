Félagsmálaráðherra staðfesti 12. þ.m. hækkun á hámarksláni frá Íbúðalánasjóði. Hámarkið nemur nú 15,9 milljónum króna. Sú fjárhæð miðast við að lánið hvíli á 1. veðrétti hinnar keyptu eignar. Ef annað eða önnur lán eiga að hvíla framar í veðröðinni skerðist hámark nýja lánsins að sama skapi. Ástæða er til að undirstrika það að Íbúðalánasjóður gerir alls ekki kröfu um 1. veðrétt, en hámarkið miðast þó við hann.
Þessi hækkun hefur það í för með sér að hámarkslánið sem hægt er að fá gegnum íbúðalán.is er nú 26 milljónir króna. Sparisjóðirnir sem eiga aðild að þessu lánasamstarfi á íbúðalán.is hafa samþykkt að láta þessa hækkun Íbúðalánasjóðs ekki bitna á «hatt-láninu», eins og fólk kallar sparisjóðslánið sem sett er eins og «hattur» ofan á «kollinn» á láninu frá Íbúðalánasjóði. Þannig hækkar hámark samsetta lánsins úr 25 í 26 millj kr. 
Um íbúðalán.is
Ljóst er að markaðurinn hefur tekið samstarfinu um íbúðalán.is afar vel, því markaðshlutdeild Íbúðalánasjóðs hvað varðar almenn íbúðalán hefur vaxið verulega á fyrsta fjórðungi ársins, enda nemur aukning heildarútlána sjóðsins á sama tíma um 70%. Viðmiðið við brunabótamat íbúðar hefur vægast sagt gert Íbúðalánasjóði mjög erfitt um vik eftir að íbúðaverðið tók undir sig stökk. Hann er eina lánastofnunin sem er óheimilt með öllu að lána upp fyrir brunabótamat. 
Aðild sparisjóðanna að íbúðalán.is hefur bætt þarna verulega úr skák. Sparisjóðirnir bjóða upp á hækkun þessa viðmiðs ef lántaki kaupir viðbót við brunatrygginguna. Þannig er unnt að fara 20% upp fyrir brunabótamatið og þar á eftir má bæta lóðarmatinu við. Þetta hefur greitt úr vanda fjölmargra. Til dæmis má taka kaupanda að 20 millj. kr. íbúð á höfuðborgarsvæðinu. Hann þarf á 90% láni að halda, þ.e. 18 millj. kr. Brunabótamat íbúðarinnar er aðeins 14 millj. kr. og lóðarmatið 1,2 millj. kr. Íbúðalánasjóður má því ekki lána honum meira en þessar 14 millj. kr., en hjá sparisjóði stendur honum til boða að bæta 2,8 millj. kr. ofan á brunabótamatið og lóðarmatinu þar á eftir. Þannig getur hann fengið hjá sparisjóðnum þessar 4 millj. kr. sem uppá vantar. Vert er að benda á að ekki er nauðsynlegt að fullnýta lánsmöguleikann hjá Íbúðalánasjóði til þess að geta fengið «hatt-lán». Hvers kyns samsetning að ósk lántaka er þar möguleg. 
Árétting á lánareglum ÍLS
Nokkuð hefur borið á því að blaðaauglýsing Íbúðalánasjóðs um hækkun hámarkslánsins fyrir nokkrum dögum hafi verið skilin á þann veg að nú sé sjóðurinn farinn að bjóða upp á skuldbreytingarlán, þ.e. ný lán til þess að greiða upp eldri og væntanlega óhagstæðari lán. Hér er misskilningur á ferðinni, sem má að nokkru kenna orðalaginu í auglýsingunni um og er hér með beðist velvirðingar á því. 
Íbúðalánasjóði hefur aldrei verið heimilt að lána nema út á kaup eða byggingu íbúðar. Ábendingin um að sjóðurinn taki nú að sér «að greiða upp eldri áhvílandi lán með nýjum lánum frá Íbúðalánasjóði» tekur aðeins til nýrra lána við «íbúðarkaup». Ef aðilar kaupanna óska eftir, með sérstakri yfirlýsingu, að nýja lánið gangi að hluta til uppgreiðslu á eldri lánum þá veitir sjóðurinn slíka þjónustu; án sérstakrar gjaldtöku! 
Síðasti pistill minn hér fjallaði um þessa þjónustu í smáatriðum. Enn skal þó áréttað að dugi nýja lánið ekki til umbeðinnar uppgreiðslu þá afgreiðir Íbúðalánasjóður ÍLS-veðbréfið alls ekki. Umrædd þjónusta er veitt til þess eingöngu að gera þinglýsingu bréfsins mögulega áður en kemur til uppgreiðslu eldra láns. Til þess að svo megi verða þarf Íbúðalánasjóður að vera öruggur um að eldra lánið greiðist upp og hverfi þannig úr veðröðinni. Sjóðurinn getur því ekki greitt viðkomandi lán upp að hluta og þannig þurft að búa við óvissu um að lánið fari af veðinu. 
Í nefndri auglýsingu er vakin athygli á lánareglu sem tók gildi með lagabreytingunni 6. des. sl., en það er veðleyfi án íbúðarkaupa, sem þýðir að lánþegar geta nú «sett nýtt lán á undan eldri lánum Íbúðalánasjóðs». Hér gildir það sama. Nýja lánið verður að vera frá annarri lánastofnun, því ella væri um að ræða lánveitingu án tengsla við kaup. 
Reglan er vissulega til komin til að bregðast við óskum þeirra sem eru að skuldbreyta og eiga þess kost að fá lán hjá lífeyrissjóðnum eða bankanum sínum til einhverra hluta, en vilja ekki beygja sig undir þá afarkosti að þurfa um leið að greiða upp öll eldri lán, þar á meðal kannski hagstæð lán frá Byggingarsjóði ríkisins. 
Íbúðalánasjóður er tilbúinn að víkja í veðröð fyrir nýju láni, svo fremi sem nýja lánið og lán sjóðsins fari samanlagt ekki upp fyrir 15,9 millj. kr. og rúmist að öðru leyti innan lánareglna sjóðsins. Þessar «framúrhleypingar» eins og fyrirbærið er gjarnan kallað hafa greinilega hitt í mark því sjóðurinn hefur frá því í desember gefið út nær sexhundruð veðleyfi af þessu tagi.
