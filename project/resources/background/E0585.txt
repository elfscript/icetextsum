Í LOK apríl fór fram síðasta dansmót vetrarins. Mótið var haldið í nýju íþróttahúsi Stjörnunnar, Mýrinni, í Garðabæ. Keppt var annars vegar í dansi með frjálsri aðferð og hins vegar í dansi með grunnaðferð. Dansíþróttasamband Íslands stóð fyrir mótinu sem hófst kl. tíu á laugardagsmorgni og stóð til kl. 19:30. Fimm erlendir dómarar dæmdu mótið, þeir Bent Davidsen frá Danmörku, Derrick Squires frá Englandi, Morten Andresen frá Noregi, Goran Schmidt frá Svíþjóð og Paul Wilson frá Ástralíu. Liðlega 150 pör skráðu sig til leiks frá sjö dansdeildum og dansíþróttafélögum og er þetta fjölmennasta mót ársins í samkvæmisdönsum.
Í dansi með frjálsri aðferð var keppt til Íslandsmeistaratitils í samanlögðum árangri beggja greina dansins. Þurfa pörin þá að keppa í 8-10 dönsum, en fjöldi dansanna fer eftir aldursflokkum, og skiptast þeir jafnt í s-ameríska dansa og standarddansa. Til að ná sem lengst í þessari keppni þurfa danspörin að vera nokkuð jafnvíg á báðar greinar. Reyndar er það svo að sum danspör stunda einungis aðra greinina og geta því ekki tekið þátt í þessu móti. 
Mikil framför hjá öllum pörum
Í flokknum Unglingar I (12-13 ára) kepptu þrjú pör. Þegar ég horfði yfir hópinn þá hefur öllum pörunum farið mikið fram í vetur. Sigurvegarar voru þau Alex Freyr Gunnarsson og Ragna Björk Bernburg frá ÍR. Mér fannst þau vera greinilegir sigurvegarar í standarddönsunum og finnst mér þau hafa meiri þroska í hreyfingum sínum en hin pörin. Í 2. sæti voru þau Sigurður Már Atlason og Sara Rós Jakobsdóttir frá Dansíþróttafélagi Hafnarfjarðar. Þau hafa veitt sigurparinu harða keppni í vetur. Þau eru mjög kraftmikil í dansinum og finnst mér það stundum vera á kostnað mýktar í standarddönsunum. Í þriðja sæti urðu þau Sigtryggur Hauksson og Eyrún Stefánsdóttir frá Dansíþróttafélaginu Gulltoppi. Eins og fyrr sagði hefur þeim eins og hinum pörunum farið mikið fram að undanförnu. Mér finnst eins og þau megi sleppa sér meira í dansinum og gefa meira frá sér. 
Í flokki unglinga II (14-15 ára) voru sjö pör skráð til keppni. Þar sigruðu þau Haukur Freyr Hafsteinsson og Denise Margrét Yaghi frá Dansíþróttafélaginu Hvönn. Ég tel að þau hafi verið nokkuð öruggir sigurvegarar. Þau hafa haft yfirburði yfir þessi pör sem kepptu á móti þeim og þá sérstaklega í s-amerísku dönsunum. Í öðru sæti urðu þau Aðalsteinn Kjartansson og Rakel Guðmundsdóttir frá Dansdeild ÍR. Þeirra dansferill saman er ekki langur en þau eru heldur betur að slípast saman sem danspar og þá sérstaklega s-amerísku dönsunum. Í þriðja sæti höfnuðu þau Jökull Örlygsson og Unnur Birna Magnúsdóttir frá Dansíþróttafélaginu Gulltoppi. Þetta er þeirra fyrsta keppni saman og eru þau strax komin í hóp bestu paranna í þessum flokki. 
Keppni í flokki ungmenna (16-19 ára) fór reyndar fram í byrjun marsmánaðar þar sem heimsmeistaramót í þeim flokki var haldið sömu helgi og Íslandsmeistaramótið fór fram. Undirrituð sá ekki þá keppni en úrslit voru eftirfarandi: Sigurvegarar urðu þau Jónatan Arnar Örlygsson og Hólmfríður Björnsdóttir frá Dansíþróttafélaginu Gulltoppi, í öðru sæti voru Þorleifur Einarsson og Hanna Rún Óladóttir frá Dansíþróttafélaginu Hvönn og í þriðja sæti voru síðan Björn Ingi Pálsson og Ásta Björg Magnúsdóttir frá Dansíþróttafélagi Hafnarfjarðar. 
Í flokki fullorðinna (16-34 ára) eru Íslandsmeistarar þau Jón Eyþór Gottskálksson og Helga Soffía Guðjónsdóttir frá Dansdeild ÍR. Þetta er þeirra besti árangur á danskeppni saman. Mér finnst þau passa vel saman og var dansinn quickstep einstaklega léttur hjá þeim. Í öðru sæti voru þau Baldur Kári Eyjólfsson og Anna Kristín Vilbergsdóttir frá Dansdeild ÍR. Ég verð að játa að fyrirfram átti ég von á að þau ynnu þessa keppni en sú varð ekki raunin. Mér fannst þau dansa standarddansana vel. Þau voru reyndar svolítið grunn í lendingum og þá sérstaklega í quickstep. Í þetta sinn voru það samt þau Jón Eyþór og Helga Soffía sem stálu senunni. Í þriðja sæti höfnuðu Lárus Þór Jóhannsson og Sigrún Tinna Gunnarsdóttir, einnig frá Dansdeild ÍR. Þau hafa sýnt mikla framför undanfarið en vantar ennþá upp á til þess að ná hinum pörunum. 
Í flokki seniora (35 ára og eldri) var einungis eitt par skráð til keppni, þau Björn Sveinsson og Bergþóra María Bergþórsdóttir frá Dansíþróttafélagi Hafnarfjarðar. Þau dönsuðu með pörunum í síðastnefnda flokknum og var alveg frábært að sjá að þau virtust ekki hafa neitt minna úthald en yngri pörin sem þau dönsuðu með. 
Í keppni í dansi með grunnaðferð er keppendum skipt í þrjá styrkleikaflokka. B-riðill er fyrir þá sem eru að keppa í fyrsta sinn, A-riðill er svokallaður almennur riðill sem er næsta stig fyrir ofan og síðan er K-riðill sem er keppnisflokkur fyrir þá sem lengst eru komnir í dansi með grunnaðferð og stunda dansinn sem keppnisíþrótt. 
Yngsti flokkurinn sem keppti í K-riðli var flokkurinn Börn II (10-11 ára). Sigurvegarar í standarddönsum voru þau Pétur Geir Magnússon og Jóna Kristín Benediktsdóttir frá Dansíþróttafélagi Kópavogs. Mér fannst þau öruggir sigurvegarar í þessari grein og voru tveir fyrstu dansarnir, enskur vals og tangó, bestir. Í öðru sæti voru þau Andri Fannar Pétursson og Elva Rut Gísladóttir frá dansdeild Breiðabliks. Þau dönsuðu áferðarfallegan dans en vantaði öryggið sem sigurvegararnir sýndu. Í þriðja sæti voru síðan þau Þorkell Jónsson og Malín Agla Kristjánsdóttir frá Dansíþróttafélaginu Gulltoppi. Mér fannst þau dansa ljómandi vel en áttu í erfiðleikum með að halda takti í slow foxtrot. Mér fannst það reyndar mjög áberandi í þessum flokki hvað pörin áttu í erfiðleikum með að dansa í takt við tónlistina og þá sérstaklega í þeim dansi. Pétur Geir og Jóna Kristín sigruðu einnig í s-amerísku dönsunum. Mér fannst samba vera þeirra sterkasti dans. Þar voru þau mjög ákveðin, sýndu góðan rytma og fallegar mjaðmahreyfingar. Í öðru sæti urðu Þorkell og Malín Agla. Þau mættu mjög örugg til leiks og hefur eflaust munað litlu á tveimur efstu pörunum. Í þriðja sæti höfnuðu Andri Fannar og Elva Rut. Þau eru glæsilegir dansarar sem dönsuðu með mýkri stíl en hin tvö pörin fyrir ofan þau. Í heildina fannst mér hópurinn skiptast í tvennt í úrslitunum og skáru þessi þrjú efstu sig úr hópnum. Í heildina fannst mér Jive vera besti dansinn hjá þessum aldursflokki. 
Sterkur og jafn hópur
Næsti flokkur er hópurinn Unglingar II (12-13 ára). Þessi hópur er orðinn nokkuð sterkur og jafn og því var keppnin mjög spennandi. Sigurvegarar í standarddönsum voru þau Sigurþór Björgvinsson og Þórdís Bergmann frá Dansíþróttafélagi Hafnarfjarðar. Þau dansa mjög áferðarfallegan dans og halda góðri stöðu allan tímann. Í öðru sæti voru þau Freyþór Össurarson og Harpa Dís Hákonardóttir frá Dansíþróttafélagi Kópavogs. Þetta eru einnig mjög góðir dansarar og sýndu mikla mýkt í quickstep. Í þriðja sæti voru Hilmar Steinn Gunnarsson og Elísabet Halldórsdóttir frá Dansíþróttafélaginu Gulltoppi. Þau dönsuðu einnig mjög vel á þessari keppni en það vantaði upp á að fótaburður væri réttur og hefur það dregið þau niður. Í s-amerísku dönsunum sigruðu einnig þau Sigurþór og Þórdís. Þau mættu örugg til leiks og sýndu góðan rytma í líkamshreyfingum. Mér fannst jive vera þeirra besti dans. Í öðru sæti voru þau Kristján Einar Auðunsson og Ingibjörg Andrea Bergþórsdóttir frá Dansíþróttafélaginu Gulltoppi. Þau náðu sér betur á skrið í þessari grein og voru mjög fjörug í dansinum. Í þriðja sæti voru Hilmar Steinn og Elísabet. Þau sýna fallegar línur og handahreyfingar en gleyma stundum að klára að rétta úr ristum og hnjám. Í þessum aldursflokki kepptu tvö pör í dömuflokki í K-riðli. Í þeim flokki keppa pör þar sem tvær dömur dansa saman. Pörin tvö skiptu sigrunum á milli sín. Í standarddönsum sigruðu þær Júlía Björg Kristbjörnsdóttir og Linda María Traustadóttir en í s-amerísku dönsunum sigruðu Unnur Ósk Úlfarsdóttir og Margrét Mjöll Sverrisdóttir. Bæði pörin eru frá Dansíþróttafélagi Hafnarfjarðar. Mér fannst þær mjög jafnar og bæði pörin dansa s-amerísku dansana betur. 
Næsti aldursflokkur er Unglingar II (14-15 ára). Sigurvegarar í standarddönsum voru Haraldur Örn Harðarson og Karen María Magnúsdóttir frá Dansdeild Breiðabliks. Þetta eru fínir dansarar og voru stærst og nokkuð áberandi í þessum flokki. Þau þurfa að athuga betur fótaburðinn í quickstep. Í öðru sæti höfnuðu Torfi Birningur Birgisson og Anný Hermannsdóttir frá Dansíþróttafélaginu Gulltoppi. Þau svifu áreynslulaust yfir gólfið en þurfa að halda stöðunni allan tímann. Í þriðja sæti voru síðan Guðmundur Guðmundsson og Íris Dröfn Magnúsdóttir frá Dansíþróttafélagi Kópavogs. Mér fannst tangó vera þeirra besti dans. Þar voru þau með mjög góða stöðu. Í s-amerísku dönsunum sigruðu þau Gunnar Agnarsson og Ingileif Friðriksdóttir frá Dansíþróttafélagi Hafnarfjarðar. Þau voru mjög lífleg á gólfinu og fönguðu athygli áhorfenda. Í öðru sæti voru Arnar Hrafn Snorrason og Björg Guðlaugsdóttir frá Dansíþróttafélaginu Gulltoppi. Þau passa vel saman og eru mjög samtaka í dansinum. Í þriðja sæti voru Haraldur Örn Harðarson og Karen María Magnúsdóttir frá Dansdeild Breiðabliks. Þau eru hávaxið par með smekklegar hreyfingar sem gerir þau áberandi á gólfinu. 
Í flokki ungmenna (16-18 ára) mætti aðeins eitt par til leiks í standarddönsum, Matthías Sigurðsson og Ólöf Ásta Ólafsdóttir frá Dansíþróttafélaginu Ýr. Mér fannst þau heldur óörugg í dansinum og held að það hafi verið vegna þess að þau voru ein á gólfinu. Í s-amerísku dönsunum voru pörin hins vegar tvö og báru sigur úr býtum Atli Björn Gústafsson og Iðunn Jónasardóttir frá Dansíþróttafélaginu Gulltoppi. Þau mættu örugg til leiks og sýndu mikinn rytma í sömbu. Í öðru sæti urðu Matthías og Ólöf Ásta. Þau hafa góða fótavinnu í dönsunum en dönsuðu því miður rúmbuna í röngum takti. 
Elsti hópurinn sem keppti í K-riðli var flokkur fullorðinna (19-35 ára) sem kepptu einungis í s-amerískum dönsum. Sigurvegarar voru Joshua David Ruben og Fanney Magnúsdóttir frá Dansíþróttafélagi Hafnarfjarðar og í öðru sæti voru þau Jón Bjarni Baldursson og Sigurveig Guðmundsdóttir frá Dansíþróttafélaginu Gulltoppi. Bæði pörin voru lífleg á gólfinu en keppnisreynsla sigurvegaranna var greinileg. 
Öll úrslit má sjá á heimasíðu Dansíþróttasambands Íslands, www.danssport.is. 
Skipulagi ábótavant
Það má segja að þessi keppni sem og önnur mót vetrarins hafi gengið vel fyrir sig. Því miður hefur samt skipulag keppnistímabilsins ekki verið nógu gott. Dansíþróttin hefur verið á hrakhólum með húsnæði fyrir mótshald. Undanfarin ár hefur yfirleitt verið keppt í Laugardalshöllinni en þar sem til stóð að loka henni í vetur þurfti mótanefnd Dansíþróttasambands Íslands að finna annað húsnæði fyrir mo»t vetrarins. Ég tel að farið hafi verið of seint af stað og því verið erfitt að koma mótunum fyrir í vetur. Þetta varð til þess að upprunalegar dagsetningar á danskeppnum vetrarins stóðust ekki og var verið að færa dansmótin til á miðjum vetri og fóru þau að rekast á við aðra viðburði í dansheiminum. Árlega fer hópur dansara til Blackpool á Englandi til þess að taka þátt í dansmóti en Íslandsmeistaramót í gömlu dönsunum var haldið á meðan sá hópur var úti ásamt kennurum sínum og missti hann því af því móti. Einnig var sett á Íslandsmeistaramót fullorðinna í tíu dönsum sömu helgi og heimsmeistaramót var haldið í flokki ungmenna. Sömu pörin keppa í báðum flokkum og gátu því tvö efstu pörin frá því á síðustu keppni ekki verið með þar sem þau voru að keppa á heimsmeistaramóti ungmenna á sama tíma. Þeir sem hljóta Íslandsmeistaratitla vinna sér sjálfkrafa þátttökurétt á Evrópu- og heimsmeistaramótum. Það hlýtur að vera metnaður okkar að senda sterkustu pörin á þessi mót og hvet ég Dansíþróttasamband Íslands til þess að halda sérstakt úrtökumót í tíu dönsum fyrir þessi mót þar sem öll okkar sterkustu pör taka þátt. 
Það er umhugsunarefni fyrir þá sem skipuleggja keppnistímabilið að dagskrá vetrarins verður að liggja fyrir í upphafi vetrar og því má ekki breyta nema algjöra nauðsyn beri til. 
Nú fer vetrarstarfi dansara að ljúka og langt í næstu mót. Vona ég að dansarar noti sumarið vel til þess að æfa og hvíla sig til að vera tilbúnir fyrir næsta keppnistímabil. 
Kara Arngrímsdóttir
