Eftir Jóhannes Tómasson joto@mbl.is SJÓFLUTNINGAR út á land frá Reykjavíkurhöfn og til hafnarinnar hafa dregist verulega saman síðustu árin að því er fram kemur í nýjasta tölublaði Hafnarfrétta, fréttablaði Faxaflóahafna sf. Fyrirtækið varð til við sameiningu hafnanna í Reykjavík, á Akranesi, Borgarnesi og við Grundartanga. Bergur Þorleifsson hafnarstjóri segir í samtali við Morgunblaðið að þetta hafi þó ekki veruleg áhrif á starfsemina, áhrifin séu meiri á þær hafnir víða um land þar sem strandsiglingar hafa lagst af.
Árið 1995 voru alls flutt með skipum 270 þúsund tonn af vörum til Reykjavíkur frá höfnum víða á landinu. Í fyrra námu þessir flutningar 50 þúsund tonnum. Þá voru 400 þúsund tonn af vörum flutt frá Reykjavík og út á land árið 1995 en í fyrra um 200 þúsund tonn. Bergur Þorleifsson segir að eftir að bæði Eimskip og Samskip hafi hætt strandflutningum fari flutningarnir um landið meira og minna fram með bílum. Þá kemur mikið af vörum til Reykjavíkurhafnar með bílum, vörur sem eru á leið úr landi. 
Um 10% heildaraukning flutninga
Í heild hafa flutningar um Reykjavíkurhöfn aukist um 10% frá 2003 en í fyrra fóru alls um tvær milljónir tonna af vörum um höfnina. Mest aukning varð í innflutningi á almennum vörum en í þeim flokki eru byggingavörur, matvara, bílar og fleira. Fram kemur í Hafnarfréttum að aukning í inn- og útflutningi kalli á fleiri gáma og hafi gámaumferð um höfnina aukist um 25 þúsund gámaeiningar. 
Í sumar hafa 77 skemmtiferðaskip bókað komu sína til Reykjavíkur að því er fram kemur á vef hafnarinnar og hafa þau aldrei verið fleiri. Þau voru 70 í fyrra. Fyrsta skipið er væntanlegt 19. maí. Í júní er von á 16 skipum, 34 í júlí, 18 í ágúst og 8 í september. Bergur Þorleifsson segir þau ýmist leggjast að við Miðbakka eða Sundahöfn nema þau allra stærstu. Segir hann að Eimskip og fyrirtæki í kornflutningi með aðstöðu í Sundahöfn hafi sýnt hafnaryfirvöldum samstarfsvilja og skilning þegar samnýta hefur þurft hafnarbakkann. Bergur segir móttöku skemmtiferðaskipa útheimta talsverða fjárfestingu og er þannig verið að undirbúa nýjan hafnarbakka í Sundahöfn, Skarfabakka, sem verður 500 m langur. Er ráðgert að taka hann í gagnið sumarið 2006 og segir Bergur að með tilkomu hans verði vandamál vegna samnýtingar úr sögunni þar sem skemmtiferðaskipin þurfi þá ekki að leggjast uppað öðrum bryggjum í Sundahöfn.
