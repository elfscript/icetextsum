Jónas Bergmann Jónsson, fyrrverandi fræðslustjóri í Reykjavík, fæddist á Torfalæk í Austur-Húnavatnssýslu hinn 8. apríl 1908. Hann lést á Landakotsspítala aðfaranótt 1. apríl síðastliðins og var útför hans gerð frá Dómkirkjunni 8. apríl. 
Kveðja frá Úlfljótsvatnsráði
Um hvítasunnuhelgina árið 1941 hófst starfsemi skáta að Úlfljótsvatni undir forystu Jónasar B. Jónssonar. Lét hann sig miklu varða staðinn og starfið alla ævi. Jónas B. Jónsson reið á vaðið og rak Skátaskóla fyrstu árin þar sem skátarnir unnu að bústörfum og sátu staðinn sumarlangt. Síðar var þar vinnuskóli, sumarbúðir, foringjaskóli skáta, alþjóðlegur foringjaskóli, Gilwellskólinn. Nú er Úlfljótsvatn Útilífsmiðstöð skáta, hjarta fræðslustarfs skátahreyfingarinnar í landinu og vettvangur landsmóta skáta. Hefur mikilvægi Úlfljótsvatns í starfi Bandalags íslenskra skáta farið sívaxandi og verið snar þáttur í starfi Jónasar B. Jónssonar síðustu þrjá áratugina er hann helgaði sig staðnum og uppbyggingu hans. Jónas B. lét aldrei af þeirri sannfæringu að Úlfljótsvatn væri helgur reitur skátahreyfingarinnar og lagði krafta sína í að byggja upp, veita aðhald, rækta skóg og fólk eins og hann hafði ávallt gert í öllum störfum sínum. Á fimmtíu ára afmæli skátahreyfingarinnar í heiminum árið 1957 lögðu þeir Helgi Tómasson skátahöfðingi og Jónas B. Jónsson aðstoðarskátahöfðingi til að skátar létu til sín taka við skógrækt, skyldi plantað milljón trjáplöntum fyrir komandi tíma. Þessi hugsjón þessara forystumanna hefur að hluta birst í skógarlundum að Úlfljótsvatni, þar sem tré hafa gróið til heiðurs þeirra beggja. Starf Jónasar B. að Úlfljótsvatni hefur ætíð verið starf ætlað nýjum kynslóðum, framtíðinni. Hann var um áratuga skeið formaður Úlfljótsvatnsráðs og á mikinn sóma af verkum sínum sem þakkað er fyrir að leiðarlokum, þar sem Jónas B. fer «meira að starfa guðs um geim».
Úlfljótsvatnsráð flytur ástvinum Jónasar B. Jónssonar einlægar samúðarkveðjur. 
Úlfljótsvatnsráð.
Það var mikið lán að ganga í Laugarnesskólann á árunum 1936-1939 og njóta kennslu Jónasar B. Jónssonar. Skólinn hafði tekið til starfa í nýju húsi árið áður og var undir stjórn Jóns Sigurðssonar. Þeir Jón og Jónas voru afbragðskennarar, metnaðarfullir hugsjónamenn sem brutu upp á ýmsum nýjungum í skólastarfinu. Auk þeirra kenndu við skólann á þessum árum aðrir ágætir kennarar; Hjörtur Kristmundsson, Eiríkur Magnússon og Magnús Sigurðsson. Undirritaður naut þess að hafa Jónas sem aðalkennara á þessum árum nema þann tíma sem hann var erlendis við framhaldsnám til að kynna sér nýjar kennsluaðferðir. Strax eftir heimkomuna tók hann að beita þessum aðferðum sem miðuðu að því að kenna okkur sjálfstæð vinnubrögð, gagnasöfnun og heimildakönnun ásamt samvinnu við aðra nemendur um vinnslu verkefna og skýrslugerð, það sem nú er nefnt teymisvinna, þar sem hver lagði til það sem hann gat best. Þrátt fyrir að við værum 34 í bekk var kennsla Jónasar einstaklingsmiðuð og tekið tillit til getu og aðstæðna hvers og eins. 
Þeim Jónasi og Jóni var ekki nóg að kenna fræði og vinnubrögð. Þeim var einnig ljóst hve miklu félagsþroski skipti og tengdist það raunar kennsluaðferðum þeirra. Þess vegna stofnuðu þeir skátafélagið Völsunga fyrir nemendur skólans, sem starfaði með miklum blóma. Tengsl Jónasar við skátahreyfinguna á þessum árum urðu til þess að faðir minn, sem var skátahöfðingi á undan Jónasi, fékk hann til að koma á fót og stýra skátaskólanum á Úlfljótsvatni á árunum 1941-1943. Nemendur hans þar urðu síðan stoð og stytta skátahreyfingarinnar. 
Eins og vera ber voru góðir fagmenn og brautryðjendur á sínu sérsviði kallaðir til skipulags- og stjórnunarstarfa svo að sem flestir fengju notið hæfileika þeirra, a.m.k. óbeint. Því varð Jónas fyrsti fræðslustjóri Reykjavíkur og hafði í því starfi áhrif á uppeldi og menntun enn fleiri ungmenna, en hann gerði með beinni kennslu. Við sem vorum svo lánsöm að njóta beinnar kennslu hans og leiðsagnar í æsku minnumst hans með þökk og virðingu. 
Tómas Helgason.
Ég átti því láni að fagna að fá tækifæri til að starfa með Jónasi B. Jónssyni um miðbik aldarinnar er leið. Þá lágu leiðir okkar saman í borgarráði Reykjavíkur. Jónas hafði mikinn áhuga á endurbótum skólakerfisins og hafði kynnt sér unglingakennslu í Svíþjóð um eins árs skeið árið 1945. Þegar heim kom kynnti hann forráðamönnum borgarinnar tillögur sínar um rekstur og uppbyggingu kennslumála fyrir unglinga og var í framhaldi af því ráðinn fræðslustjóri borgarinnar. Því starfi gegndi hann í þrjá áratugi og vann ötullega að því að byggja upp nýtt fræðslukerfi fyrir unglingaskóla Reykjavíkur við vaxandi vinsældir hjá æskulýð og yfirvöldum borgarinnar. 
Jónas B. starfaði lengi í skátahreyfingunni og var um tíma skátahöfðingi Íslands. Þar vann hann ómetanleg störf við að byggja upp þeirra ágætu starfsemi. Undir handleiðslu Jónasar gekk skátastarfið vel enda var foringinn vakinn og sofinn í starfinu. Útilegur og ferðalög hafa ávallt sett mikinn svip á skátastarfið og Jónasi var mjög annt um að það færi vel úr hendi. Hann hafði forgöngu um mikla uppbyggingu skátabúða að Úlfljótsvatni í Grafningi. Þar var hann tíður gestur og lagði oft hönd að verki því stöðugt var verið að endurbæta og stækka búðirnar. Þessi fallegi staður varð mjög eftirsóttur af ungskátum sem fundu félagsáhuga sínum þarna farveg. 
Þegar ég kynntist Jónasi var ég formaður ÍBR og starfaði þar að æskulýðsstörfum í samvinnu við íþróttafélögin. Ég og mínir félagar sóttum á borgina að stækka íþróttasali skólanna sem voru bæði fáir og smáir. Reyndar bara tveir lengi vel, í Miðbæjarskóla og Austurbæjarskóla. Þeir voru svo litlir að þeir voru varla nothæfir fyrir börn. Þegar við í íþróttaforystunni ræddum þessi mál við Jónas var hann allur af vilja gerður til að bæta úr þessu. Það var að vísu erfitt viðureignar því borgin var ekki ein í ráðum þar sem ríkið greiddi hluta byggingarkostnaðarins. Jónas hélt því fram að um leið og nýir og stærri skólar væru byggðir væri eðlilegt að íþróttasalirnir stækkuðu. Hann vann að þessu máli með rósemi en festu og ákaflega markvisst. Þegar tíu ár voru liðin var búið að byggja fimm stóra íþróttasali við hina nýju skóla. Þetta var stórsigur fyrir íþróttahreyfinguna og þar með gátum við aflagt gamla herbraggann Hálogaland sem hafði lengi orðið að duga. Þar var Jónas okkur sannarlega haukur í horni. 
Jónas kom mikið við sögu í næsta stóra hagsmunamáli íþróttahreyfingarinnar sem var bygging stórrar keppnishallar í Reykjavík sem lengi hafði verið óskadraumur reykvískra íþróttamanna. Gunnar Thoroddsen borgarstjóri var þessu hlynntur og tjáði mér að hann hefði rætt við Jónas B. og beðið hann að skoða málið. Niðurstaðan varð sú að íþróttahreyfingin, sýningarsamtök atvinnurekenda og borgaryfirvöld tóku höndum saman um byggingu Laugardalshallarinnar. Myndað var hlutafélag í meirihlutaeigu borgarinnar. Svo vel tókst til að Jónas gerðist formaður byggingarnefndar og þá fannst mér málið gulltryggt svo vel þekkti ég Jónas frá okkar samstarfi. Jónas stýrði uppbyggingu hallarinnar yfir ýmsa boða á sinn trausta og yfirvegaða hátt. Þegar verki var lokið í desember 1965 fögnuðu íþróttamenn glæsilegri íþróttahöll sem hefur nú sannað gildi sitt í hart nær 40 ár. Jónas var sem endranær réttur maður á réttum stað við þessar framkvæmdir. 
Hann var maður rólegur í fasi, traustur, öruggur og formfastur. Það segir mikið um hann að aldrei fór miklum sögum af vandamálum í þeim víðtæku og erfiðu málaflokkum sem hann stjórnaði. Hann var slíkur maður. Það voru forréttindi að starfa að málefnum æskunnar með Jónasi B. Jónssyni. Að lokum sendi ég aðstandendum hugheilar samúðarkveðjur. 
Gísli Halldórsson.
Kveðja frá Skátafélaginu Skjöldungum
Þegar Skátafélagið Skjöldungar var stofnað haustið 1969 var Jónas B. Jónsson skátahöfðingi. Fljótlega eftir stofnun félagsins var Jónas gerður að heiðursfélaga þess fyrstur skáta. Með því vildi stjórn félagsins votta Jónasi virðingu sína og undirstrika að hann var leiðtogi og fyrirmynd skáta. 
Við sem vorum ungir skátar á þessum árum litum mjög upp til skátahöfðingjans þótt flestir þekktu hann fyrst og fremst af orðspori. Það var líka auðvelt þeim sem ekki þekktu Jónas að ímynda sér að jafn fyrirmannlegur maður bæri af öðrum. Það var því enginn Skjöldungur sem ekki leit upp til Jónasar B., eins og hann var jafnan kallaður. Jónas B. var skátahöfðingi og það var jafn sjálfsagt og að Baden Powell stofnaði skátahreyfinguna. Þetta voru bara sannindi þessara ára. 
Skjöldungar hafa haft fyrir sið að fara í útilegu í páskaleyfinu og oftast hafa þessar páskaútilegur verið haldnar á Úlfljótsvatni. Undirritaður var á þessum árum sveitarforingi og varð þeirrar gæfu aðnjótandi að taka þátt í að stjórna páskaútilegunum, sem voru hápunktur vetrarstarfsins í félaginu og afar fjölsóttar. Á þessum árum gistum við alltaf í Kvenskátaskálanum (KSÚ). Í einni af fyrstu útilegunum, líklega 1970 eða 1971, lágu leiðir Skjöldunga og Jónasar saman með eftirfarandi hætti. 
Þegar við komum austur kvisaðist fljótlega út að Jónas B. dveldi niðri í Gilwellskála. Mig minnir að nokkrir í foringjahópnum hafi farið niður að bænum á Úlfljótsvatni til þess að hringja til Reykjavíkur (aðrir kostir voru ekki tiltækir þá) og hafi á ferð sinni séð Jónas á hlaðinu fyrir framan Gilwellskálann. Og hratt flaug fiskisagan. Skátahöfðinginn var í Gilwellskálanum! Hófust nú umræður um hvernig bregðast skyldi við þessum tíðindum. Að bestu manna yfirsýn var auðvitað ekki annað hægt en að bjóða skátahöfðingja til kvöldvöku, annað væri ekki tilhlýðilegt. Hófst nú talsverð rekistefna um hvernig væri best að koma boðinu til skila. Átti að biðja sendiboða að fara og mæla boðið af munni fram? Nei, það gæti farið út um þúfur. Hvað ef höfðinginn væri ekki við þegar sendiboðinn kæmi og berði að dyrum? Maðurinn var vís til að fara í gönguferðir, þótt hann væri kominn nokkuð á aldur. Að endingu var ákveðið að sendinefnd færi með boðsbréf sem hún átti að skilja eftir. Þegar kom að því að skrifa utan á bréfið þótti auðvitað rétt að skrifa fullt nafn viðtakandans. Þá vandaðist málið. B. Hvað stóð það nú fyrir? Vissu menn það? Jú, auðvitað vissi það einhver. Bárður. «Skátahöfðingi heitir Jónas Bárður Jónsson.» Þar með var sá vandi leystur eins og annað í þessu mikilvæga máli. Þetta var að verða hið besta mál. Flott boðsbréf. Jónas Bergmann Jónsson þáði boðið og kvöldvakan fór vel fram enda sat æðsti skáti þjóðarinnar í öndvegi. Ekki man ég nákvæmlega hvenær við uppgötvuðum að við hefðum endurskírt skátahöfðingjann en það var þó mjög skömmu eftir útileguna. Hitt man ég að við gátum ekki annað en séð hið skoplega í því máli, þá og æ síðan. Og ég er sannfærður um að það hefur Jónas B. líka gert. 
Skjöldungar kveðja hinstu kveðju fyrsta heiðursfélaga sinn, Jónas B. Jónsson, fyrrverandi skátahöfðingja með hlýhug og þakklæti fyrir góða viðkynningu og frábær störf í þágu skátahreyfingarinnar. Megi minningin um mætan mann, góðan leiðtoga og skáta lifa um ókomna tíð. 
Í nafni Skátafélagsins Skjöldunga færi ég fjölskyldu Jónasar samúðarkveðjur. 
Eiríkur G. Guðmundsson
félagsforingi. 
Ég kynntist Jónasi B. fyrst er hann, sem þáverandi skátahöfðingi, kom í heimsókn á skátamót í Vatnsdalnum í Austur-Húnavatnssýslu árið 1960. Það sama haust tók ég síðan við starfi framkvæmdastjóra Bandalags íslenskra skáta sem ég gegndi svo næstu árin. Ég naut því þeirra forréttinda að vinna náið með Jónasi að málefnum skátahreyfingarinnar á þessum árum. Á þeim tíma kynntist ég vel þeim eiginleikum Jónasar sem gerðu hann að svo farsælum leiðtoga á þessu sviði sem öðrum, þar sem hann lagði fram starfskrafta sína. Hann kunni vel þá list að leiðbeina fólki samhliða því að hvetja það til sjálfstæðra vinnubragða. 
Þó að Jónas væri í mjög annasömu starfi sem fræðslustjóri Reykjavíkur, gat hann alltaf fundið tíma til að sinna þeim félagsstörfum sem hann hafði helgað krafta sína og það var æði oft sem ég þurfti að leita leiðsagnar hans um ýmis aðkallandi viðfangsefni. 
Það var sérstök upplifun að ferðast með Jónasi, bæði innanlands og utan. Er mér sérstaklega minnisstæð ferð með honum norður í land, þar sem við meðal annars komum við á æskuheimili hans á Torfalæk í Austur-Húnavatnssýslu. Það var augljóst að honum voru gömlu heimahagarnir mjög kærir og margt sem hann fræddi mig um frá þessu svæði. Þá fórum við einnig í minnisstæða ferð til Finnlands á Evrópuráðstefnu skáta sem þar var haldin. Þar kom vel í ljós sú gagnkvæma virðing sem Jónas naut hjá forystumönnum skátahreyfingarinnar sem þarna voru saman komnir. 
Um leið og ég kveð nú með söknuði góðan samstarfsmann og vin sendi ég eftirlifandi eiginkonu, börnum og öðrum afkomendum innilegar samúðarkveðjur. 
Ingólfur Ármannsson.
«Enga kúk- og piss-söngva!» Jónas var ákveðinn á svip. «Hvað áttu við?» spurði ég forviða. Jónas lagði frá sér blýantinn sem hann hafði notað við yfirlesturinn: «Það sem ég sagði, það er ekki viðeigandi að vera með kúk- og piss-söngva í söngheftinu. Finnst þér það sjálfum við hæfi?» «Nei, ætli það,» sagði ég eftir stutta umhugsun. - Jónas var greinilega búinn að gera upp hug sinn. 
Þetta var um miðjan jólamánuðinn árið 1991 og við vorum að undirbúa fyrstu skólabúðirnar. Á borðinu lágu bækur með fjölbreyttum fróðleik, sumar í nýrri kantinum, aðrar eldri og misupplagðar fyrir það grúsk sem var í gangi. Nú var til umfjöllunar hefti sem ég hafði gert uppkast að og innihélt nokkra vel valda skátasöngva. Á þessu hefti byggðum við nokkuð lymskulega áætlun um að velja saman svo skemmtileg og áhugaverð lög að allir þeir sem á þau hlýddu myndu umsvifalaust vilja verða skátar og skrá sig í næsta félag þegar dvöl í skólabúðunum lyki. 
Þetta var sem sagt viðfangsefnið sem við sátum yfir þegar Jónas sagðist ekki vilja neina kúk- og piss-söngva í söngheftið. Ég hafði látið textann «Komdu á kamarinn» fylgja með og ekki gert mér grein fyrir að textinn við þetta lag væri ef til vill ekki sá metnaðarfulli kveðskapur sem Jónas ætlaði tilvonandi skólabúðagestum. 
Það var mikil upplifun að taka þátt í undirbúningi fyrstu skólabúðanna með Jónasi. Þessi spýtubátur sem hann hafði ýtt úr vör mörgum árum áður var nú orðinn að fullvöxnu þriggja mastra seglskipi sem sigldi seglum þöndum á vit nýrra ævintýra. Fleyið skyldi auðvitað manna með úrvals mannskap og í upphafi aðventu var búið að ráða í öll pláss. Sigurjón Þórðarson stóð vaktina í eldhúsinu, Sigurður Guðleifsson var ráðinn í stöðu staðarráðsmanns og undirritaður í starf dagskrárstjóra. Áhöfnin vann vel saman undir stjórn Jónasar sem var driffjöðrin í öllu sem gert var. 
Ég minnist Jónasar B. Jónssonar með þakklæti í huga og bros á vör. 
Með skátakveðju. 
Guðmundur Pálsson.
Það voru dýrðardagar við Úlfljótsvatn sumarið '68. Strákar í viku í mikilli sól. Í mótslok komu gestir, Ásgeir forseti og Jónas B. Jónsson skátahöfðingi. Við stóðum keikir við tjöld en gestirnir könnuðu tjaldbúð. Þegar þeir nálguðust okkur fól félagi minn mér að taka mynd. Ekkert að spreða, bara eina mynd og ná því þegar Jónas heilsaði en helst þannig að forsetinn sæist á myndinni. Mér fannst þetta rétt forgangsröð og forsetanum líka. Það stafaði virðuleik, góðvild og festu frá Jónasi. Það skynjuðu allir, bæði forsetar og stráksnáðar. 
Tuttugu árum síðar tók ég til við skátastarf eftir nokkurt hlé. Þá var gleðiefni að Jónas var enn ótrauður í starfi, ekki síst við uppbyggingu á Úlfljótsvatni. Þau ár sem ég sinnti Gilwell-skólanum var Jónas oft á staðnum þegar námskeið fóru fram. Hann var á níræðisaldri og hækkaði þar meðalaldur foringja sem sumum fannst þá of lágur. Það var frábært að njóta liðsinnis hans, velvildar og vináttu. Hann var okkur fyrirmynd og félagi og söm var sú virðing sem allar kynslóðir báru fyrir þessum höfðingja. 
Jónas var ráðagóður. Eitt sinn sagði hann okkur frá strembnum hnút er hann var skátahöfðingi. Á landsmóti skáta hafði gáskafullur foringi að vestan slegið upp tjaldbúð við hlið sveitarforingja að sunnan, virðulegs embættismanns. Sá gáskafulli átti hálftaminn hrafn og fyrir einhverja gráglettni var hrafninn alnafni embættismannsins. Sá glettni kallaði oft hátt á hrafninn, með nafni, að kenna honum góða siði: Ekki róta í öskutunnunni, ekki stela hnífapörum. Þetta gramdist grannanum sem kærði sinn glettna skátabróður. Jónas sagðist myndu hugsa málið. Síðar hitti maðurinn Jónas aftur og þakkaði fyrir hve vel málið hefði leyst. Allt í ljúfa löð. Hvert var snjallræðið? Hvað hafðir þú gert, spurðum við. Ég? Ekki nokkurn skapaðan hlut, sagði sá ráðagóði Jónas. 
Ég mæli fyrir hönd margra Gilwell-skólamanna og -kvenna þegar ég þakka Jónasi B. Jónssyni samfylgdina. Hans orðstír deyr ekki. Ég sendi fjölskyldu hans samúðarkveðjur. 
Sigurður J. Grétarsson.
Þegar ég fyrst kynntist Jónasi B. Jónssyni var ég ungur sumarbúðastjóri á Úlfljótsvatni og hann formaður Úlfljótsvatnsráðs. Þá var hann ráðagóður eldri maður sem reyndist mér afar vel þegar eitthvað bjátaði á. Síðan eru liðin 25 ár og allan þann tíma hefur hann verið bæði góður vinur og leiðtogi. Frá fyrstu kynnum hef ég notið hverrar samverustundar við leik og störf við að rækta og byggja upp aðstöðu skáta á Úlfljótsvatni. Í ríki Úlfljótsvatns var Jónas B. sannur konungur í augum allra skáta. 
Við Úlfljótsvatn leiddi Jónas B. fyrsta hópinn til landsnáms skáta þar árið 1942. Hann skynjað þá strax mikilvægi þess að skátarnir ættu sér reit í sveitinni þar sem þeir gætu stundað sínar íþróttir og í snertingu við náttúru landsins. Hann var framsýnn um þörf borgarbarna fyrir afdrep af þessu tagi. Þegar farsælli starfsævi við fræðslumál í Reykjavík lauk, varð uppbygging staðarins hans mikilvægasta verkefni. Það starf leiddi hann farsællega og það er fyrst og fremst honum að þakka að við Úlfljótsvatn hefur verið athvarf og ævintýrastaður tugþúsunda ungmenna í liðlega 60 ár. 
Jónas B. leit á skátastarfið sem hugsjóna- og mannræktarstarf. Vorið 1986 kallaði Jónas á mig og tjáði mér að búið væri að girða fjárhelda girðingu um land Úlfljótsvatns. Hann taldi tímabært að hefja þá skógrækt sem hann hafði lengi dreymt um. Hann vildi tvinna saman mannrækt, útivist og skógrækt. Þá um sumarið gróðursettum við fyrstu 200 trén og árið eftir stofnuðum við Skógræktarfélag Skáta. Síðan hafa árlega verið gróðursett mörg þúsund tré við Úlfljótsvatn. Þessi tré eru vísir að þeim skátaskógi sem mun veita skjól og yl um ókomna tíð og veita börnum og ungmennum óendanleg tækifæri til að komast í snertingu við náttúruna til að skilja eða skynja öll hennar undur. Það er okkar að tryggja að hugsjónir hans og lífsstarf við Úlfljótsvatn beri enn ríkari ávöxt. Það er sá minnisvarði sem hann hefði helst óskað sér. 
Ég þakka Jónasi B. samfylgdina. 
Tryggvi Felixson.
