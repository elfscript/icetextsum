SAMSKIP hafa keypt frystigeymslur í þremur löndum auk sjávarútvegstengdrar starfsemi af hollenska flutningafyrirtækinu Kloosterboer. Frystiflutninga- og geymslustarfsemin verður sameinuð frystiflutningastarfsemi Samskipa og verður félagið eftir kaupin eitt af leiðandi fyrirtækjum Evrópu í þjónustu við sjávarútveginn, með frystiskip, frystigeymslur, löndunaraðstöðu og gámaflutningastarfsemi. Frystigeymslupláss félagsins fer við þetta úr 6 þúsund tonnum á Íslandi í 90 þúsund tonn í Færeyjum, Noregi, Hollandi og Íslandi. Jafnframt er stefnt á enn frekari markaðshlutdeild í frystiflutningum í Eystrasaltslöndunum og Asíu.
«Nú getum við jöfnum höndum boðið upp á landanir úr frystitogurum og vinnsluskipum á Íslandi, í Færeyjum, Noregi og Hollandi, sem og geymslu alls kyns frystiafurða,» segir Ólafur Ólafsson, starfandi stjórnarformaður Samskipa.
