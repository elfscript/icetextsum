Ragnhildur Kolka skrifaði grein hér í blaðið sl. sunnudag undir fyrirsögninni «Tjáningarfrelsi á tímum rétttrúnaðar». Á meðal umræðuefna hennar var Reykjavíkurbréf Morgunblaðsins fyrir rúmri viku. 
Ragnhildur segir m.a. í grein sinni: «Á sjálfum drottinsdeginum birtist Reykjavíkurbréf sem var aldeilis ótrúlegt. Má segja að bæði hafi þar verið beitt sleggju og valtara. Fyrir þá sem létu undir höfuð leggjast að lesa miðopnu blaðsins þennan dag, upplýsi ég að umfjöllunarefnið var réttindabarátta samkynhneigðra. Eða svo mætti ætla. Í raun var þetta gróf árás á þá sem leyft hafa sér að hreyfa andmælum um framkomið frumvarp um réttindi samkynhneigðra. Fólk sem í góðri trú hefur notað blaðið til að koma skoðunum sínum á framfæri. 
Eftir að hafa fylgst með umfjölluninni um tjáningarfrelsi sem tröllriðið hefur öllum fjölmiðlum undanfarnar vikur, læðist að manni sá grunur að Moggamenn hafi ekki skilið haus né sporð á hugtakinu. Vissulega er blaðinu frjálst að hafa skoðun á málum og svo sannarlega hefur það lýst skoðun sinni á þessu tiltekna máli ítrekað, en það fer ekki á milli mála að þarna gekk blaðið of langt. Tjáningarfrelsið gengur nefnilega í báðar áttir.» 
Hvað merkir þetta? Morgunblaðinu er frjálst að hafa skoðun á málum, en samt má það ekki taka upp rökræður við þá, sem lýsa annarri skoðun en blaðið sjálft. Þeir, sem senda blaðinu efni «í góðri trú», mega ekki gera ráð fyrir að blaðið gagnrýni sjónarmið þeirra. Er þetta það, sem Ragnhildur Kolka á við með tjáningarfrelsi? 
Í umræðunum um samkynhneigð, réttindi, trú og kirkju hefur borið of mikið á því að þeir, sem eru einnar skoðunar, vilji banna öðrum að láta gagnstæðu skoðunina í ljósi. Morgunblaðið vill ekki banna neinar skoðanir í þessum málum. Blaðið hefur staðið opið fyrir ólíkum sjónarmiðum í þessum umræðum og telur að eins og í öðrum málum séu opin og hreinskilin skoðanaskipti rétta leiðin til að ná niðurstöðu. 
Þeir, sem hafa hvora skoðunina sem er á málefnum samkynhneigðra, geta notað Morgunblaðið til að koma sjónarmiðum sínum á framfæri. En blaðið hlýtur að hafa sitt tjáningarfrelsi, rétt eins og þeir.
