Um 60 milljarðar í vegamál á næstu fjórum árum
Samtals er gert ráð fyrir að tæpum 60 milljörðum króna verði varið til vegamála á næstu fjórum árum, 2005-2008, samkvæmt tillögu til þingsályktunar um fjögurra ára samgönguáætlun sem samgönguráðherra hefur nýlega lagt fram á Alþingi. Útgjöld til vegamála í ár og á næsta ári verða tæpir 13 milljarðar króna á hvoru ári um sig en um 17 milljarðar hvort árið 2007 og 2008. Þungaumferð um þjóðvegi landsins jókst talsvert eftir að strandflutningar lögðust að mestu af 1. desember þegar Eimskip lagði niður strandsiglingar sínar. Samskip hættu sínum strandsiglingum árið 2000. 
Í frétt sem birtist í Morgunblaðinu gær segir Óli H. Þórðarson, formaður Umferðarráðs, að auknir landflutningar um vegakerfi landsins kalli á vegabætur. Aukin umferð flutningabíla auki álag á vegi og auki jafnframt slysahættu. Óli segir ljóst að vegirnir séu ekki byggðir fyrir þennan mikla og aukna flutning. 
Þeir aðilar sem haft var samband við í gær voru allir sammála Óla varðandi það að nauðsynlegt væri að bæta vegakerfið til þess að geta tekið við aukinni umferð þungra flutningabíla og draga úr slysum. 
«Ég tel að það þurfi að grípa til aðgerða varðandi þjóðveg númer eitt eins skjótt og kostur er, helst strax. M.a. vegna þess að þessi vegur er orðinn illa farinn. Hann annar ekki með góðu móti þeirri umferð sem fer þarna um og ástandið hefur versnað vegna aukinna vöruflutninga á landi með mjög stórum og þungum bílum,» segir Ólafur Helgi Kjartansson, sýslumaður á Selfossi. 
Stefán Skarphéðinsson, sýslumaður í Borgarnesi, tekur í svipaðan streng. Hann bendir á að víða í sýslunni séu vegirnir að verða ónýtir vegna aukinnar umferðar þungra flutningabíla. Vegirnir í núverandi mynd séu ekki gerðir fyrir slíka umferð. «Maður þakkar fyrir hvern dag sem ekki verða stórslys,» segir Stefán en bæði hann og Ólafur eru sammála um það að aukinni umferð fylgi aukin slysahætta. Stefán segist hafa orðið var við að sumir ökumenn flutningabíla bæði aki of geyst miðað við aðstæður og séu ekki með fulla athygli við aksturinn, t.a.m. talandi í farsíma án handfrjáls búnaðar. Hann segir að ekki þurfi að spyrja að leikslokum ef stór flutningabíll lendir á litlum fólksbíl. Stefán segir að í sumar verði umferð flutningabíla á þjóðvegum skoðuð mjög vel, en sú vinna sé nú í undirbúningi. 
Í greinargerð um breytingar á flutningum innanlands, sem gerð var á vegum samgönguráðuneytisins sl. haust, kom m.a. fram að akstur þungra bíla í vegakerfinu muni aukast um u.b.b. þrjár milljónir kílómetra á ári eða um 2%, og um 0,15% af heildarumferð. Þá má gera ráð fyrir að slysum (þá er átt við eignatjón og slys á fólki) á vegum fjölgi um 10 á ári að meðaltali. 
Bent er á að ending vega á nokkrum flutningaleiðum styttist um 3-5 ár að meðaltali miðað við það sem annars hefði verið. En kostnaður Vegagerðarinnar við viðhald og endurnýjun vega er sagður aukast að meðaltali um a.m.k. 100 milljónir kr. á ári en á móti má reikna með að tekjur hennar af þungaskatti vegna viðbótaraksturs aukist um 80-120 milljónir kr. á ári. 
Óskar Óskarsson, framkvæmdastjóri Landflutninga-Samskipa, telur að uppbygging vegakerfisins á Íslandi ætti fyrir löngu að vera lengra á veg komin, miðað við það sem gerist í Evrópu. «Við keyrum ekki á sambærilegum vegum og nágrannaþjóðirnar,» segir Óskar. Hann telur menn vilja gera of mikið úr þeim áhrifum sem hafa orðið vegna aukinna landflutninga. Hann bendir á að eftir að Samskip hættu strandsiglingum hafi þau bætt við sig átta bílum en fyrirtækið er nú með um 40 bíla í akstri til og frá Reykjavík. Hann segir að bætt vegakerfi myndi eflaust draga úr slysahættu. Nauðsynlegt sé að breikka þjóðveginn þannig að menn séu ekki í hættu þegar þeir mætast. Auk þess þurfi að klára grunnuppbygginu veganna, þ.e. í dag þoli þeir engan veginn þann þunga sem þeir eiga að þola og dæmi eru um að vegaxlir springi vegna þungans. 
Steingrímur Pétursson, framkvæmdastjóri Eimskips innanlands, segir umræðuna um þessi mál vera af hinu góða, en segir að menn megi ekki gleyma því að landflutningar hafi verið verulegir áður en Eimskip hætti strandflutningum. «Flestir sem nýta þessa vegarkafla, sem við erum tala um að mesta álagið sé á voru sammála um að það þyrfti að laga þessa vegi áður en við tókum þá ákvörðun að keyra frekar en að sigla,» segir Steingrímur en um 50 bílar aka til og frá Reykjavík á vegum fyrirtækisins. Hann bendir á að aukinn vegumferð auki tekjur Vegagerðarinnar sem geti með því byggt upp vegi og gert þá um leið öruggari. 
Bæði Eimskip innanlands og Landflutningar segjast leggja mikla áherslu á gott samstarf með Vegagerðinni varðandi hugmyndir um vegaumbætur. Bæði fyrirtækin segjast auk þess setja sér ákveðnar reglur varðandi hvort bílstjórar eigi að leggja í ferðir eða ekki, þá með tilliti til færðar og veðurskilyrða.
