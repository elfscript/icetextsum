Hin rétta röð. 
Suður spilar sex grönd og fær út hjartatíu. Hvernig er best að spila? 
Úrvinnslan snýst um svörtu litina og það er skynsamlegt að byrja á því að svína fyrir spaðakóng. Heppnist svíningin er nóg að fá þrjá slagi á lauf og þá er til íferð í litinn sem tryggir þrjá slagi í öllum legum: Fyrst er kóngurinn tekinn, síðan litlu laufi spilað að Á9x. Fylgi vestur smátt, er nían sett úr borði, annars er tekið með ás og spilað að gosanum. 
Sem sagt: Fyrsti slagurinn er tekinn í borði á hjartadrottningu og spaðadrottningu svínað. Ef vestur drepur, verður að spila laufinu upp á fjóra slagi - taka á ásinn og svína gosanum næst. En ef spaðadrottningin heldur slag, þá má spila laufinu af öryggi upp á þrjá slagi. 
Er þetta pottþétt áætlun? 
Ekki alveg. Það er ekki sjálfgefið að spaðakóngurinn liggi rétt þótt drottningin fái slaginn. Kannski hefur vestur fengið þá hugdettu að dúkka með kónginn! 
Með hliðsjón af þeim möguleika er nákvæmara að endurtaka strax svíninguna í spaða. Þá liggur ljóst fyrir hvernig vinna beri úr laufinu.
