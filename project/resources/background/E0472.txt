Auðunn Klemenz Sveinbjörnsson fæddist í Reykjavík 12. apríl 1941. Hann varð bráðkvaddur á heimili sínu sunnudaginn 17. apríl síðastliðinn og var útför hans gerð frá Bessastaðakirkju 26. apríl. 
Vinur minn, Auðunn Sveinbjörnsson, er látinn. Fáum dögum áður en hann lést naut ég þess að hann leit inn til mín. Hann vann mig í nokkrum skákum, síðan ræddum við áhugamál okkar og rifjuðum upp sameiginlegar gleðistundir frá liðnum árum. Allar stundir með honum voru gleðistundir því vinátta hans var traust og gefandi. Sérstaklega eru mér minnisstæð haust- og miðsvetrarboð hjá Auðuni og Ingibjörgu á heimili þeirra. Það voru stundir sem lýstu upp skammdegið.
Það er skammt milli gleði og trega. 
Ég þakka gleðistundirnar en votta ekkju Auðuns, börnum, öðrum ættingjum og vinum innilega samúð. 
Einar Gíslason.
