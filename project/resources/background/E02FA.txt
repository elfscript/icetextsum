BALDUR Sigurðsson, knattspyrnumaður úr Mývatnssveit sem hefur leikið með Völsungi undanfarin ár, er á leið til Keflvíkinga og gengur að öllu óbreyttu frá samningi við þá í dag. Baldur verður tvítugur um næstu helgi en hann er miðjumaður og hefur verið lykilmaður í liði Völsungs síðustu árin þrátt fyrir ungan aldur. Hann spilaði 17 leiki með Völsungi í 1. deildinni í fyrra og skoraði 4 mörk, og hann á að baki 5 leiki með unglingalandsliði Íslands.
Baldur hefur verið eftirsóttur en hann var kominn í raðir Þórsara á Akureyri fyrr í vetur, sem lánsmaður, og þá var hann einnig sterklega orðaður við Valsmenn. 
Rúnar Arnarson, formaður knattspyrnudeildar Keflavíkur, staðfesti við Morgunblaðið að mál Baldurs væru nánast í höfn. Ennfremur að Keflvíkingum hefði litist vel á sænska varnarmanninn Michael Johansson frá Örgryte, sem var til reynslu hjá þeim í síðustu viku. Johansson er tvítugur að aldri. 
«Já, okkur leist ágætlega á hann en það er eftir að koma í ljós hvort um semst við hann og Örgryte, eða hvort okkur bjóðast enn sterkari leikmenn. Það er ekkert launungarmál að við stefnum á að fá til okkar nokkra erlenda leikmenn en það eru ekki komin nein ákveðin nöfn upp á borðið ennþá og ég á ekki von á að það skýrist að fullu fyrr en um mánaðamótin hverja við fáum til okkar,» sagði Rúnar Arnarson.
