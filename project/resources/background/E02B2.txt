Þessi úrslit eru hrikaleg vonbrigði fyrir okkur enda var þetta leikur sem við urðum að vinna en þess í stað hentum við sigrinum frá okkur. WBA hagnaðist verulega á þessum úrslitum og sálfræðilega erum við að tapa miklu sjálfstrausti með þessum ósigri. Við verjumst einfaldlega ekki nógu vel og samskipti leikmanna í vörninni eru ekki góð og það leiðir af sér að við fáum mörg mörk á okkur. En það eru fimm leikir eftir og við verðum einfaldlega að ná í eins mörg stig og við getum í þeim leikjum. 
Nolberto Solano kom inná í hálfleik fyrir Martin Laursen sem hafði leikið illa og breytti Solano gangi mála hjá Villa enda lagði hann upp fyrsta mark liðsins á 55. mínútu og skoraði síðan jöfnunarmarkið sjálfur. 
David O'Leary knattspyrnustjóri Villa segir að félagið stefni enn að því að ná Evrópusæti en þetta er annar sigurleikur þess á útivelli í röð. Liðið er í áttunda sæti deildarinnar, tveimur stigum á eftir Tottenham sem er í sjöunda sæti deildarinnar. 
Darius Vassell framherji Villa meiddist í leiknum eftir harða tæklingu frá Nigel Quashie og fór Vassell í röntgenmyndatöku eftir leikinn til þess að ganga úr skugga um að hann væri ekki fótbrotinn.
