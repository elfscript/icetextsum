Á FUNDI í Umferðarráði 17. mars 2005 var einróma samþykkt að hvetja stjórnvöld til að breyta Suðurlandsvegi á milli Reykjavíkur og Selfoss í 2+1-veg með vegriði á milli akstursstefna. Í Svíþjóð og Noregi eru slík vegrið á öllum nýjum og endurgerðum vegum þar sem 3.500 bílum eða fleiri er ekið um að meðaltali á dag yfir árið. Ársdagsumferð á Suðurlandsvegi við Sandskeið var 6.246 bílar árið 2003. Þar sem nú eru að hefjast framkvæmdir við hluta af þessum vegi, þ.e. í Svínahrauni, telur Umferðarráð ekki forsvaranlegt vegna öryggis vegfarenda annað en að þar verði þessi háttur hafður á og lagður þar 2+1-vegur með vegriði, s.s. víraleiðara sem skilur að umferð úr gagnstæðum áttum. Umferðarráð leggur þunga áherslu á að ákvörðun um lagningu hins nýja vegar í Svínahrauni verði breytt á þann hátt að þar verði vegrið á milli akstursátta. Annað er algjörlega óviðunandi að mati ráðsins.
