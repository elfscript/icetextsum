FÉLAG þýskukennara og sendiherra Þýskalands buðu nýlega 20 ungmennum og foreldrum þeirra víðs vegar að af landinu í móttöku í Goethe-Zentrum, þar sem unga fólkinu voru veitt verðlaun fyrir frábæran árangur í árlegri þýskuþraut Félags þýskukennara.
Nemendurnir eru á aldrinum 16-19 ára og þreyttu þeir þrautina um miðjan febrúar, en þýskuþrautin hefur nú farið fram undanfarin þrettán ár. 
Í ár vermdu nemendur úr Menntaskólanum við Hamrahlíð, Menntaskólanum í Reykjavík og Menntaskólanum á Ísafirði fjögur efstu sætin. Hlutskörpust varð Karen Ó. Pétursdóttir, nemandi við MH. Þá varð Halla O. Magnúsdóttir úr MR í öðru sæti, Baldur Snær Jónsson úr MH í því þriðja og Jónína Guðbjörg Guðbjartsdóttir frá MÍ í fjórða sæti.
