Í upphafi síðasta keppnistímabils ríkti nokkur bjartsýni á meðal margra Skagamanna um að ÍA myndi standa uppi sem sigurvegari á Íslandsmótinu. Sú varð ekki raunin en með sigri á ÍBV í síðustu umferð tókst lærisveinum Ólafs Þórðarsonar að tryggja sér þriðja sætið, sex stigum á eftir Íslandsmeisturum FH.
E kki reið ÍA heldur feitum hesti frá bikarkeppninni þar sem liðið féll úr keppni í 32 liða úrslitum eftir að hafa unnið keppnina árið áður. Skagamenn stóðu semsagt uppi slyppir og snauðir af verðlaunum í lok vertíðar, nokkuð sem fengsælir knattspyrnuútgerðarmenn voru ekki sáttir við.
Akkilesarhæll ÍA-liðsins í fyrra var hinn sami og árið áður. Það vantaði afgerandi markaskorara. Slæmt þótti ástandið sumarið 2003 en sennilega var það verra í fyrra þegar markahæstu leikmenn keppnistímabilsins voru þeir Haraldur Ingólfsson, Helgi Pétur Magnússon og Julian Johnsson með fjögur mörk hver, þar af gerði Helgi þrjú af mörkum sínum í næst síðustu umferð gegn Víkingi og Julian skoraði helming marka sinna í síðasta leik mótsins á móti ÍBV. Haraldur og Julian leika ekki með ÍA í sumar og því mun standa upp á aðra að skora mörkin þetta árið. 
Sigurður Ragnar Eyjólfsson er mættur til leiks á Skaganum. Honum er ætlað að leysa markavandann að einhverju leyti og einnig standa vonir til að Hjörtur Hjartarson hrökkvi í gang upp við mark andstæðinganna. Skarð er fyrir skildi við brotthvarf Haraldar, Julians og Grétars Rafns Steinssonar, en sá síðastnefndi leikur nú um stundir í Sviss. Þá hefur Stefán Þ. Þórðarson einnig yfirgefið herbúðir ÍA og haldið til Svíþjóðar en Stefán lagði upp 10 af 28 mörkum ÍA á síðustu leiktíð.
