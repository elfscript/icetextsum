«ÉG er mjög hlynntur því að nota fisk, í mínum skóla er ég með fisk tvisvar í viku í öllum útfærslum; hann er soðinn, steiktur, ofnbakaður og gratíneraður og allt sem hægt er,» segir Gunnar Bollason matreiðslumeistari og yfirmaður mötuneytisins í Rimaskóla. 
Mikil umræða hefur farið fram í Bretlandi um óhollan mat í skólum, og hefur klæðlausi kokkurinn Jamie Oliver nú tekið að sér ráðgjafahlutverk fyrir skólayfirvöld, og ætlar að sjá til þess að boðið verði upp á hollari mat í mötuneytum skólanna. 
Sumir ekki vanir að borða hollan mat
Gunnar segist leggja mikið upp úr hollustu í sínu mötuneyti, en tekur fram að allt sé gott í hófi, líka hollustan. Hann segir að miklu skipti að vera ekki bara með holla rétti í matinn heldur þurfi líka að bjóða upp á ferskt grænmeti eða ávexti með hverri máltíð, t.d. rófur, gulrætur, epli, banana eða kíví. 
Hollustan byrjar samt heima við, og segir Gunnar áberandi á því hvernig sumir krakkar beri sig í mötuneytinu að þeir venjist því ekki að borða hollan mat heima hjá sér. Hann segir samt að almennt séu krakkarnir duglegir að borða það sem fyrir þau er sett, þó þau séu mörg hver svolitlir gikkir. 
Hrifin af bjúgum og kjötbollum
«Ég er mjög hlynntur því að gefa börnunum hollan mat, en það verður fyrst og síðast að koma frá heimilunum, það verður að reyna að koma þessu ofan í börnin heima fyrst. Það er nú bara þannig að mörg börn sem koma í skólann og eru að koma í mat í fyrsta skipti kunna ekki að halda á hníf og gaffli.» 
Hann segir að krakkarnir séu sérlega hrifnir af bjúgum og kjötfarsbollum með hvítkáli, en þau kunni einnig að meta steiktan fisk. 
Krakkarnir hafi þó ekki tekið of vel í að borða fiskinn fyrst um sinn. 
«Það var erfitt fyrst, hvort þau hafa þá ekki fengið nógu góðan fisk áður en ég byrjaði veit ég ekki. 
En núna eru þau farin að borða ágætlega, sérstaklega borða þau vel ef ég er með steiktan fisk, þau eru mjög hrifin af honum.»
