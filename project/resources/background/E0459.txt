Ekki verður nein breyting á tilhögun veiða á vatnasvæði Hvítár-Ölfusár í sumar eða á næsta ári. Var það ákveðið á aðalfundi veiðifélagsins sem haldinn var í Hafsteinsstofu í Þrastarlundi.
Magnús Jóhannsson hjá Suðurlandsdeild Veiðimálastofnunar flutti erindi um seiðabúskap og aflamagn á síðastliðnu ári. Netaveiði er allnokkuð stunduð á svæðinu. Veiddust alls 3.939 laxar, þar af 2.961 í net. Um 3.600 til 3.700 silungar veiddust, þar af voru skráðir 810 urriðar á stöng. 
Seiðarannsóknir hafa farið fram síðan 1985 og eru þær taldar marktækar enda veiði í samræmi við þær rannsóknir. Fram kom að seiðabúskapur ánna er slakur, einkum þó í efri hluta Sogsins og Stóru-Laxár. Bleikju- og urriðaseiðum hefur farið fjölgandi á síðustu árum. Ágæt klakveiði var síðastliðið haust, á félagið um 213 þúsund seiði og verður hluti þeirra alinn í göngustærð og sleppt næsta vor. 
Guðmundur Þorvaldsson á Bíldsfelli hefur nú tekið við formennsku í félaginu í stað Gauks Jörundarsonar sem lést á sl. ári.
