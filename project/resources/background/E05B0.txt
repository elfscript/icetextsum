Olíubílar fara nú sex þúsund ferðir á ári úr Örfirisey í Reykjavík, um Reykjanesbrautina og til Keflavíkurflugvallar með flugvélabensín á þotur Icelandair. Þótt hagkvæmni í innkaupum á eldsneyti sé aðaldrifkraftur þess að FL-Group hf. hefur ákveðið að koma sér upp birgðastöð í Helguvík og dæla þaðan beint á flugvélarnar segir Ragnhildur Geirsdóttir, forstjóri FL-Group, að umhverfis- og öryggismál vegna eldsneytisflutninganna styðji mjög þessa breytingu.
FL-Group hf. hefur sótt um lóð fyrir eldsneytistanka sunnan við Helguvíkurhöfn og fengið vilyrði hjá Reykjanesbæ fyrir henni. Þar verður byggð upp birgðastöð til eldsneytisinnflutnings og leiðsla beint inn á flughlað á Keflavíkurflugvelli. Nú er allt það eldsneyti sem dælt er á þotur félagsins hérlendis keypt af Olíufélaginu Skeljungi. Það er flutt með bílum úr birgðastöðinni í Örfirisey, um götur Reykjavíkur og nágrannabæja, um Reykjanesbrautina og í olíubirgðastöð EBK á Keflavíkurflugvelli. Þá stöð eiga olíufélögin og FL-Group í sameiningu. Eldsneytinu er dælt úr þessari birgðastöð um flughlað og á vélarnar. Samkvæmt upplýsingum Ragnhildar Geirsdóttur notar félagið um 70 til 80 þúsund tonn af þotueldsneyti hér á landi á ári sem þýðir að olíubílarnir aka um 6000 ferðir til Keflavíkur á hverju ári. 
Þegar nýja olíubirgðastöðin í Helguvík verður tekin í notkun sem stefnt er að verði í lok árs 2006, þegar núverandi samningur FL-Group og Skeljungs rennur út, verður eldsneytinu dælt beint á vélarnar úr birgðastöðinni í Helguvík. Aksturinn úr Reykjavík fellur því niður og FL-Group þarf ekki lengur að nota birgðastöðina á Keflavíkurflugvelli. 
«Með þessu erum við að gera innkaup á þotueldsneyti einfaldari og skilvirkari. Þar við bætist að töluverð mengun fylgir flutningunum til Keflavíkur og slysahætta. Það er mjög gott fyrir félagið að geta dregið úr menguninni og aukið öryggi með nýju fyrirkomulagi,» segir Ragnhildur. Hún segir að leggja þurfi í umtalsverða fjárfestingu í nýrri birgðastöð og leiðslu en þrátt fyrir það náist sparnaður í eldsneytiskaupum. Það segir hún að sé nauðsynlegt fyrir félagið til að styðja lækkandi farmiðaverð. 
Tankar varnarliðsins illa nýttir
Forystumenn Reykjanesbæjar hafa lengi haft áhuga á því að nota Helguvíkurhöfn til olíuinnflutnings og boðið olíufélögunum og öðrum upp á aðstöðu þar undanfarin fimmtán ár eða frá því höfnin var byggð. Á síðustu árum hafa nokkrir aðilar sýnt málinu áhuga og þrjú félög fengið lóðir til að byggja olíubirgðastöðvar, Tankabú Helguvíkur, Olíufélagið Skeljungur og Íslandsolía. Tankabúið hugðist leigja öllum olíufélögum og fyrirtækjum tankapláss en Íslandsolía var með hugmyndir um innflutning á olíu og sölu til fiskiskipa. Ekki gengu þessar áætlanir eftir og öll fyrirtækin skiluðu lóðum sínum. 
Varnarliðið og Atlantshafsbandalagið eiga mikla olíubirgðastöð við Helguvíkurhöfn, samtals 8 tanka, og leiðslu inn á varnarsvæðið. Aðstaðan er hálfnýtt og fyrir sex árum bauð varnarliðið að hluti aðstöðunnar yrði tekinn undir borgaraleg not. Skeljungur sýndi áhuga á því að komast þar inn en ekki hefur tekist að ljúka málinu. 
Ragnhildur segir að áætlanir FL-Group miði við uppbyggingu sjálfstæðrar birgðastöðvar við Helguvík og lagningu leiðslu upp á flugvöll. Hún segir að það verði jafnframt kannað hvort unnt væri að draga úr fjárfestingu með því að leigja aðstöðu hjá varnarliðinu. Of snemmt væri að segja til um hvort það væri mögulegt. Þess ber að geta að varnarliðið notar ekki sama þotueldsneyti og Icelandair og eldsneytinu er dælt í aðra birgðastöð á vellinum en ekki beint á þoturnar. Það er því ekki víst hvort unnt sé að nota leiðsluna fyrir báða aðila. 
Áætlað er að þotur Icelandair noti allt að fjórðung alls eldsneytis sem flutt er til landsins. Þótt hætt verði að flytja það landleiðina verða áfram verulegir olíuflutningar á Reykjanesbrautinni. Nefna má að allri olíu til útgerðarinnar er ekið með olíubílum úr Reykjavík og það þotueldsneyti sem Olíudreifing flytur fyrir Olíufélagið og Olíuverslun Íslands til Keflavíkurflugvallar og selt er til annarra flugfélaga kemur úr birgðatönkum í Hafnarfirði. 
Reykjanesbær vill stuðla að uppbyggingu
Forystumenn Reykjanesbæjar hafa sýnt þessu máli áhuga og ritaði bæjarstjóri undir yfirlýsingu um að bærinn vildi stuðla að uppbyggingunni með ýmsum hætti, meðal annars með úthlutun hentugrar lóðar. Árni Sigfússon bæjarstjóri segir gott að fá aukna starfsemi á iðnaðarsvæðið við Helguvík og það auki tekjur hafnarinnar. Þá segir hann mikilvægt að styrkja þau störf sem eru við flugþjónustu á svæðinu með því að gera eldsneytisinnflutninginn hagkvæmari. Loks nefnir hann að það sé mikilvægt umhverfisverndar- og öryggismál að draga úr eldsneytisflutningum eftir Reykjanesbrautinni og minnka slit vegarins. 
Í lóðarumsókn FL-Group og viljayfirlýsingu félagsins og bæjarstjóra Reykjanesbæjar kemur fram vilji til þess að FL-Group geti í samstarfi við Reykjanesbæ útvíkkað þá starfsemi sem byggð verður upp við Helguvík, eftir því sem rekstrar- og markaðsaðstæður leyfa. Ragnhildur segir mikilvægt að hafa opna möguleika til útvíkkunar starfseminnar. Einkum komi til greina að bjóða öðrum flugfélögum eldsneyti.
