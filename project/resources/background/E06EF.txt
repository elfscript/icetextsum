Ingólfur Ómar Ármannsson yrkir til konu sinnar fyrir konudaginn: 
Afar fríð er ásýnd þín
öllum framar vonum 
enda berðu Margrét mín 
mjög af öðrum konum. 
Friðrik Steingrímsson sér praktísku hliðina er hann yrkir til konu sinnar: 
Mun það vera mér í hag
og mest er fer að kvelda 
að þér til heiðurs þennan dag 
þríf ég bæði og elda. 
Úrslit Evróvisjón eru í kvöld. Óttar Einarsson yrkir: 
Úrslitin nálgast og engum er rótt,
um það ég netinu kenni. 
En hún er nú sexý hún Silvía Nótt 
og svolítið gaman að henni. 
Og Björn Ingólfsson: 
Silvía er sjálfsagt tæk
í söngvakeppnisliðið, 
en ég ætla að kjósa Ketil skræk 
komist hann á sviðið. 
pebl@mbl.is
