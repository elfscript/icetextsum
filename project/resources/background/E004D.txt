Ný tegund af fjölmiðlun hefur rutt sér til rúms, sem ber nafnið «podcasting», útvarp sem miðlað er í gegnum Netið. Ekkert útvarpsleyfi þarf til að gera þátt sem þennan heldur getur hver sem er hætt sér í þennan heim með aðstoð hljóðnema og tölvu. Þetta er þó gerólíkt þeim útvarpssendingum í gegnum Netið sem flestir þekkja. Upptökur eru sendar á ákveðna miðlara þar sem þeim er safnað saman. Ókeypis hugbúnaður gefur svo fólki um allan heim tækifæri til að hlaða þessum þáttum niður og hlusta á þá hvar og hvenær sem er á mp3-spilara eins og iPod frá Apple en nafnið er komið þaðan (samsett úr iPod og broadcasting). Hér verður ekki farið ýtarlega út í tæknilega hlið þessa máls heldur frekar velt upp þeim möguleikum sem þetta veitir.
Hægt er að lesa allt um pod-útvarp á vefnum www.ipodder.org . Þar er hægt að fylgjast með 4.493 þáttum, með hjálp hugbúnaðar sem skynjar nýjar skrár, í gegnum RSS. Fólk gerist í raun áskrifendur að þáttum að eigin vali og líkist þetta að mörgu leyti því að vera áskrifandi að hljóðtímariti. 
Umræðuefni þáttanna er næstum jafnmismunandi og þeir eru margir. Ef aðeins er litið á nokkra af efstu þáttunum á www.ipodder.org verður fjölbreytnin ljós. The Inside Scoop with Mark Levine er pólitískur þáttur er segir frá «fréttum sem fjölmiðlar greina nærri aldrei frá og ríkisstjórnin vill ekki að þú vitir». Head Up Your Ass Headlines - The Corey and Jay Show lofar að færa fólki skrýtnustu fréttirnar hvaðanæva úr heiminum. Þarna er líka þáttur á hebresku um vísindaskáldsögur, myndasögur og svartan húmor og í öðrum þætti er fjallað um gömul húsgögn, leirkeragerð, gler og málm. Þetta eru allt glænýir þættir, sem sagt er frá 30. mars. 
Frumkvöðull í þessu er Adam Curry, fyrrum kynnir hjá MTV. Hann er með pod-útvarpsþátt sem heitir Daily Source Code en í honum spilar hann tónlist og spjallar um hvaðeina, sem honum er efst í huga. Nokkur þúsund manns hlusta á þáttinn á hverjum degi. Curry þessi er líka annar þeirra sem þróaði pod-útvarpstæknina, sem hefur verið aðgengileg síðan í ágúst á síðasta ári. 
Fjöldi pod-útvarpsþátta vex hratt. Í grein New York Times frá 19. febrúar voru þættirnir 3.075 talsins þannig að þeim hefur fjölgað um 1.400 á þeim stutta tíma sem er liðinn frá birtingunni. 
Í greininni segir að pod-útvarpsþættirnir geti haft mikil áhrif á útvarp almennt á sama hátt og bloggarar hafi haft áhrif á blaðamennsku. 
Þessu fylgir að fyrirtæki hafa séð auglýsingamöguleika í miðlinum og er Heineken komið með pod-tónlistarútvarp. Stjórnmálamenn vilja líka nýta sér möguleikann og er Donnie Fowler Jr. þeirra á meðal. Hann notfærði sér þetta í kosningaslag og segir að nauðsynlegt sé að nota nýja tækni til að ná til grasrótarinnar. 
Markaðurinn er vissulega til staðar því Apple hefur selt 10 milljónir iPod-spilara á síðustu þremur árum, helmingur sölunnar fór fram á síðustu mánuðum síðasta árs. 
Flestir pod-útvarpsþættir eru þó gerðir af ósköp venjulegu fólki í stofum og svefnherbergjum um allan heim. Þetta fólk á það þó sameiginlegt að hafa óvenjulega mikinn áhuga á ákveðnu málefni og vilja tjá sig um það. Þetta er ákveðin leið til að fá útrás og tækifæri til að miðla upplýsingum til fólks með svipuð áhugamál. 
Vefurinn www.podcastalley.com er líka góður til að leita uppi skemmtilega þætti. Samkvæmt hlustendum er fyrrnefndur þáttur Curry sá fimmti besti. Á toppnum trónir hinsvegar Catholic Insider . Þar fær fólk sinn daglega skammt af innanbúðar upplýsingum um kaþólsku kirkjuna. Þarna er hægt að hlusta á fréttir, viðtöl, tónlist og fleira um kaþólska trú og lífsstíl. Sem sagt, eitthvað fyrir alla! 
ingarun@mbl.is
