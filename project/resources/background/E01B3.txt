Á ÞEIM tíma sérhæfingar sem við búum við í dag er fremur óvanalegt að píanóleikarar flytji eigin tónsmíðar. Það var því spennandi að fara á tónleika með píanóleikaranum og tónskáldinu dr. Heather Schmidt, en þar spilaði hún verk eftir sjálfa sig og aðra. Tónleikarnir voru haldnir í Salnum í Kópavogi á sunnudaginn var og fyrst á efnisskránni var verk eftir píanóleikarann sem bar nafnið Solus. 
Upphafstónarnir lofuðu góðu, þetta voru einmanalegar hendingar sem voru þrungnar tilfinningum og voru mjúklega spilaðar. Von bráðar urðu hendingarnar að alls konar hlaupum, sem voru skrautleg, enda glæsilega útfærð. Þegar ekkert annað gerðist varð skrautið þó dálítið leiðigjarnt; þetta var ekki sannfærandi úrvinnsla grunnhugmyndanna heldur fyrst og fremst endalausar flugeldasýningar sem maður hefur heyrt þúsund sinnum áður. 
Mun verri voru samt hinar tvær tónsmíðarnar eftir Schmidt, Shimmer og Sprint að nafni. Þær voru ákaflega ofhlaðnar, sérstaklega var sú síðari óttalegur leirburður, samansafn af yfirborðslegum, hátt gíruðum barsmíðum sem voru einstaklega þreytandi áheyrnar. 
Flutningur Schmidt á einni etýðu og tveimur prelúdíum eftir Rachmaninoff olli líka vonbrigðum, túlkunin var ekki nægilega markviss og taugaóstyrkur háði greinilega píanóleikaranum. 
Fáein smáverk eftir Brahms voru sömuleiðis misjöfn, Rómanza op. 118/5 og Intermezzo op. 118/2 komu vel út en Ballaða op. 118/3 leið fyrir skort á skýrleika og öryggi í flutningi. 
Tvær sónötur eftir Scarlatti voru aftur á móti prýðilega spilaðar, tærar og áslátturinn mjúkur eins og tónlistin krafðist. Og nokkrar tónsmíðar eftir Alexinu Louie og Lament eftir Ellen Taaffe Zwillich voru áheyrilegar í meðförum píanóleikarans, snyrtilega uppbyggðar en reyndar ekki sérlega frumlegar. 
Eitt athyglisverðasta atriði efnisskrárinnar, sem var jafnframt það síðasta, var Allegro Molto eftir systur Mendelssohn, Fanny Mendelssohn-Hensel. Það var ágætlega samansett og Schmidt flutti það af glæsibrag. Hefði það verið ágætur endir á dagskránni ef Schmidt hefði ekki endilega þurft að spila eina af tónsmíðum sínum sem aukalag, og í þokkabót þá verstu, Sprint, er hljómaði enn hroðalegri í annað sinn. Var það óneitanlega illur endir á tónleikunum. 
Jónas Sen
