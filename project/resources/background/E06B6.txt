Refsivert verður að vegsama hryðjuverk samkvæmt lögum sem breska þingið samþykkti í gær en lögin eru hluti af víðtækari aðgerðum sem bresk stjórnvöld ákváðu að grípa til eftir hryðjuverkin í Lundúnaborg í júlí á síðasta ári, sem kostuðu á sjötta tug manna lífið.
Neðri deild breska þingsins samþykkti lögin með 315 atkvæðum gegn 277 en þar með var hrundið viðbætum við lagabálkinn um varnir gegn hryðjuverkum sem lávarðadeild þingsins hafði samþykkt og sem Tony Blair forsætisráðherra taldi að hefðu útvatnað lögin. 
Íhaldsmenn og frjálslyndir demókratar í neðri deild þingsins voru á móti breytingunni á þeirri forsendu að gengið væri á mannréttindi fólks og að núgildandi lög næðu alveg utan um vandann. 
En þessi tiltekna breyting hefur hins vegar verið Tony Blair mikið hjartans mál og hann sagði í ræðu í breska þinginu fyrr í gær að miklu máli skipti að gera refsivert að vegsama hryðjuverk. Sagði Blair að með þessari breytingu væri lögreglu gert auðveldar að taka á róttækum íslamistum sem kynnu að stuðla að því með málflutningi sínum að ungir múslímar í Bretlandi fremdu hryðjuverk. Vísaði Blair m.a. til máls Abu Hamza al-Mazri, múslímaklerks úr norðurhluta London, þar sem margir múslímar búa, en sá var í síðustu viku dæmdur til sjö ára fangelsisvistar fyrir að hafa stuðlað að kynþáttahatri og hvetja til morða.
