Kannski að maður sé endanlega farinn yfir um? Ég veit að þetta kallast varla mótorhjól; 69 kíló, pínulítið kríli, heyrist varla í þessu og rétt hreyfist úr sporunum. En þetta er staðreynd, það er búið að skipta út enduro-hjólinu úr skúrnum fyrir GasGas-klifurhjól eða Trials-hjól eins og það er líka kallað. Það sem var erfiðast við að taka þetta skref er að maður óttast að verða fyrir vonbrigðum því ég er ekki viss um að þetta veiti neina útrás af viti. Ætli ég eigi það ekki sameiginlegt með flestum Íslendingum sem hafa notað torfæruhjólin til að fá löglega útrás fyrir frumhvatirnar. Ég meina, maður er vanur stórum mótorum, miklum látum og enn meiri hraða en ekkert af þessu fyrirfinnst í Trials. Hvað er ég þá að spá? 
Botna ekkert í sportinu ennþá
Ég hef rétt aðeins prófað svona græju og þó ég botni ekkert í sportinu ennþá get ég ekki neitað því að það er eitthvað í þessu sem togar. Við fyrstu sýn virðist þessi hljóðláti vélhjólaballett snúast um jafnvægi, yfirvegun og nákvæmni. Hmm, ekki beint mínar sterkustu hliðar. En nú er bara að stinga sér í djúpu laugina og sjá hvort maður nær að halda sér á floti. Mér er sagt að til að ná tökum á þessu þurfi maður að gleyma fyrri mótorhjólareynslu og byrja upp á nýtt. Þannig að nú einbeiti ég mér bara að því að gleyma. Það á eftir að koma almennilega í ljós hvernig GasGas-hjólið reynist, hvort hentug svæði fyrirfinnist fyrir íþróttina á Íslandi og hvernig mér gengur að læra á hjólið. Þetta, ásamt öðrum hefðbundnari torfæruhjólum, verður meðal efnis hér í Dagbók drullumallarans í sumar. Til þess að fá svo einhverja mælistiku á hvernig mér hefur gengið að læra nýja siði ætla ég í lok sumars að skella mér til Bretlands og taka þátt í einni Trials-keppni. Ætli maður reyni ekki bara að raka af sér skeggið, fá sér húfu niður að augum og peysu merkta 50 cent og svindla sér þannig inn í unglingaflokk 12-14 ára svo maður eigi einhvern sjéns. Ekki ólíklegt að ég sé enn eina ferðina búinn að koma mér í stórvandræði. Á þessum tímapunkti er því gaman að spyrja sig hvers vegna þessi íþrótt sem er svo stór og vinsæl í löndunum í kringum okkur, hefur aldrei náð neinni útbreiðslu hér á landi til þessa. Erum við bara svo miklu þroskaðri ökumenn heldur en t.a.m. Bretarnir? Eða höfum við kannski verið að missa af einhverju stórkostlegu í öll þessi ár? Kannski eitthvert svar fæðist í lok sumars. 
Það verður svo hasar hjá okkur á næstunni en þá ætla ég að smala saman nokkrum þaulvönum og vel þekktum motocross- og enduro-ökumönnum og sjá hvernig þeir spjara sig í reynsluakstri á nýju Trials-línunni frá GasGas og eftir því sem okkur telst til verður það fyrsti reynsluakstur sinnar tegundar á Íslandi. Gæti orðið ansi skrautlegt dæmi. 
ÞK 
moto@mbl.is
