Hafnarfjörður - DP Fasteignir eru nú með í sölu stórglæsilegt einbýlishús við Fagrahvamm 16 sem skiptist í 118,6 fermetra efri hæð og 67,6 fm. neðri hæð ásamt 41 fm. bílskúr. Húsið er hannað að innan af þekktum innanhússarkitekt. 
Komið er inn á forstofugang. Á vinstri hönd frá forstofugangi er gengið inn í tvöfaldan bílskúr sem er með öllu. Á hægri hönd við forstofugang er gangur með fallegum innfelldum ljósum og þar er hægt að ganga inn í þrjú svefnherbergi og baðherbergi. Þessum hluta er auðveldlega hægt að breyta í séríbúð. 
Flísalagður stigi er upp á efri hæðina. Þar er björt og rúmgóð stofa og borðstofa með mikilli lofthæð. Gengið út á suður L-laga stórar svalir með glæsilegu útsýni. Halógen lýsing í loftum í stofum. Einnig er hægt að ganga út á hellulagða verönd frá stofu. 
Stórglæsilegt eldhús með sérsmíðaðri eikarinnréttingu með granít-borðplötum og eldunareyju. Halógen lýsing í eldhúsi og gott útsýni. Svefnherbergisgangur með tveimur svefnherbergjum. 
Þvottahús með sérsmíðuðum innréttingum og glugga. Flísalagt baðherbergi í hólf og gólf, baðkar og sturta og upphengt salerni. Flísar eru á forstofugangi, svefnherbergisgangi neðri hæðar og stiga upp á efri hæðina. Gegnheilt stafaparket á öllum svefnherbergjum, stofu og borðstofu, svefnherbergisgangi efri hæðar og þvottahúsi. 
Við bílskúr er upphituð útigeymsla. «Eignin er öll hin glæsilegasta að innan og hefur verið mikið lagt í allan frágang,» segir Andri Sigurðsson, sölustjóri DP Fasteigna.
