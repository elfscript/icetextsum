DETROIT Pistons er í góðum málum eftir að hafa lagt Philadelphia 76ers tvívegis í úrslitakeppni NBA körfuboltans. Í fyrrinótt sigraði Detroit 99:84. Það þurfti tæknivillu á Rasheed Wallace til að koma honum í gang því kappinn gerði 11 af 15 stigum sínum í þriðja leikhluta eftir að hafa fengið tæknivillu dæmda á sig.
«Villan kom honum greinilega í gang,» sagði Chauncey Billups, félagi hans. «Hann reynir ekki að fá þessar tæknivillur viljandi, en það er samt furðulegt að þegar hann fær slíka villu virðist hann fyllast orku og verða einbeittari en ella,» bætti hann við. 
Allen Iverson gerði 19 stig og Chris Webber 15 fyrir 76ers. «Þetta hefur verið erfitt og við virðumst ekki geta stoppað þá. En við verðum að koma með eitthvað nýtt í næsta leik, þetta gengur ekki svona,» sagði Iverson eftir tapið en hann hefur dregið vagninn fyrir félagið í vetur og var stigahæsti leikmaður deildarinnar er deildarkeppninni lauk með um 30 stig að meðaltali í leik. 
Miami er líka 2:0 yfir í viðureign sinni við New Jersey Nets, vann 104:87. Alonzo Mourning, fyrrum leikmaður Nets, gerði 21 stig gegn sínum fyrri félögum og Dyane Wade var með 17 stig og 10 stoðsendingar. Nenad Krstic gerði 27 stig fyrir Nets. Miðherjinn Shaquille O'Neal lét lítið að sér kveða í liði Heat en hann hefur átt við veikindi og meiðsli að stríða að undanförnu. 
Seattle er komið í 2:0 gegn Sacramento Kings, vann 105:93 þar sem Ray Allen var með 26 stig og Jerome James 19. Seattle náði undirtökunum í þriðja leikhluta og náði að halda þeim í síðasta leikhluta enda játuðu gestirnir sig sigraða og stjörnur Sacramento voru meira og minna á bekknum í síðasta leikhlutanum.
