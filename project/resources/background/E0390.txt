Ólafur Vilbergsson fæddist á Eyrarbakka 21. febrúar 1929. Hann lést á Sjúkrahúsi Suðurlands 10. apríl síðastliðinn. Foreldrar Ólafs voru hjónin Ragnheiður Guðmunda Ólafsdóttir, f. 1. mars 1906, d. 19. júní 1998, og Vilbergur Jóhannsson, f. 29. mars 1899, d. 2. júlí 1939, bæði búsett að Helgafelli á Eyrarbakka. Systkini Ólafs eru: Karen, f. 17. maí 1926, búsett á Selfossi, Sigurður, f. 21. febrúar 1927, d. 1928, Jóhann Vilhjálmur, f. 30. maí 1931, býr í Reykholti í Biskupstungum, Ásta Þórunn, f. 9. júlí 1932, býr á Eyrarbakka, og Sigríður Vilborg, f. 20. september 1939, býr á Selfossi.
Ólafur kvæntist 6. nóvember 1963 Hildi Guðrúnu Ágústsdóttur, f. 19. september 1922, d. 6. nóvember 1966. Heimili þeirra var í Hafnarfirði. Þau eignuðust tvo syni: 1) Ágúst Berg, f. 8. apríl 1959, hann lauk farmannaprófi frá Stýrimannaskólanum og síðar sveinsprófi í húsasmíði og starfar við smíðar. Sambýliskona Ágústar er Anna Jóna Gunnarsdóttir sjúkraliði og eiga þau þrjú börn: Jón Árna, f. 15. maí 1983, Hildi, f. 30. júní 1990, og Daniel, f. 13. ágúst 1991. Þau eru búsett í Noregi. 2) Haraldur Ragnar rafmagnstæknifræðingur, f. 4. júlí 1962, sambýliskona hans er Hafdís Jensdóttir skrifstofumaður, f. 2. desember 1956. Dóttir Hafdísar er Berglind Eir Magnúsdóttir. Þau Hafdís búa í Garðabæ. 
Útför Ólafs fór fram frá Eyrarbakkakirkju föstudaginn 15. apríl. 
Elsku Óli afi.
Nú er komið að kveðjustund. Þú ert lagður af stað í þína síðustu siglingu. Við viljum þakka þér fyrir allar samverustundirnar. Það var gott að hittast um páskana, en það kom okkur á óvart hvað þú varst veikur. Nú hefur þú fengið hvíld og við trúum því og treystum að þú hafir það gott þar sem þú ert. 
Minningar koma fram í hugann. Heimsóknir á Bakkann til þín og langömmu og þegar þú komst til okkar í Lambhagann og hafðir alltaf eitthvað gott með. Heimsóknir þínar til okkar í Noregi. Við hlökkuðum alltaf svo til að fá þig í heimsókn. Ferðalag til Danmerkur og við þræddum McDonalds. Þegar við fórum í bíltúr og þú bauðst upp á ís. Gönguferðir með veiðistöng niður á bryggju og ýmislegt spjall. 
Þetta eru bara nokkur minningabrot. Þú hafðir þinn eigin máta til að sýna að þér þykir vænt um okkur. Nú ert þú kominn á nýjar slóðir, þar sem við vitum að þú vakir yfir okkur. 
Við munum sakna þín. Minning þín er geymd í okkar hjarta. 
Þín afabörn, 
Jón Árni, Hildur Guðrún 
og Daniel. 
Mágur minn, Ólafur Vilbergsson, er látinn eftir harða baráttu við erfiðan sjúkdóm, sem sigrar jafnt veikburðafólk og hraustmenni. 
Ólafur ólst upp á Eyrarbakka, en frá 9 ára aldri og fram að fermingu var hann á sumrin á Brúnastöðum í Hraungerðishreppi og vetrarmaður á Langstöðum í Flóa var hann fermingarárið. Sumarið 1944, þá 15 ára, fór Ólafur til sjós, háseti á m/b Sísí hjá Jóni Helgasyni á Bergi og strax þá fékk hann að reyna hvers sjómennskan krefst. Meðan jafnaldrar hans og reyndar þjóðin öll fagnaði stofnun lýðveldis þann 17. júní, varð hann með félögum sínum á Sísí að halda sjó í vonskuveðri og við lítinn kost, því sú veiðiferð átti ekki að standa nema daginn, en brim lokaði sundum skyndilega og gerði landtöku ófæra. Um haustið varð Ólafur hjálparkokkur á Kveldúlfstogaranum Gylli, skipstjóri þar var Kolbeinn Sigurðsson. Fullgildur háseti á dekki varð hann strax vorið eftir, 16 ára gamall. Með Kolbeini var hann næstu ár, bæði sem háseti og síðar stýrimaður, eftir að hafa lokið 2. stigi Stýrimannaskólans 1951. Hann var líka stýrimaður á togurum með Sigurði Guðjónssyni frá Litlu-Háeyri. Togararnir voru Gyllir, sem fyrr er nefndur, Skallagrímur og Egill Skallagrímsson, allir frá sömu útgerð. Sumarið 1954 var hann skipstjóri á m/b Faxa á humarveiðum. Þar var hann meðal þeirra fyrstu er stunduðu þessar veiðar. Með þessari sumarvertíð á Bakkanum hófust arðbærar humarveiðar hér á landi. 
Eftir að hafa verið togarakarl í meir en tíu ár, sneri Ólafur sér að farmennsku. Hann réðst til Eimskipafélags Reykjavíkur 1957 og var á skipum þess, Kötlu og Öskju, til 1965 og á Bakkafossi 1966-68. Næstu sex ár starfaði Ólafur í landi, var þó eitt sumar með m/b Hafrúnu á humarveiðum. Hann hélt heimili með móður sinni, en hún annaðist Ágúst, son hans, eftir fráfall eiginkonu hans 1966. Yngri drengurinn, Haraldur Ragnar, ólst upp hjá móðurbróður sínum Eiríki Ágústssyni og konu hans Áslaugu Eyþórsdóttur í Hafnarfirði. Alla tíð gerði Ólafur sér far um að hafa sem mestar samvistir við syni sína. Árið 1974 réðst hann til Nesskipa h/f og sigldi á skipum þess, Suðurlandi, Ísnesi, Selnesi og síðast Akranesi. Fóru þau skip víða, allt frá Norður-Noregi, suður með Afríku til Nígeríu vítt og breitt um Miðjarðarhaf. Þessi skip sigldu einnig upp í vötnin miklu í Norður-Ameríku og við Suður-Ameríku allt til Ríó, um Panamaskurð til kyrrahafsstranda Suður-Ameríku. 
Ólafur hafði því gert víðreist um höf er hann kom alfarinn í land og fór þá að vinna við saltfisk og veiðarfæraaðgerðir hjá Fiskiver s/f á Eyrarbakka og vann þar allt til að hann missti heilsuna á síðasta ári. 
Ólafur Vilbergsson var margfróður og mikill lestrarhestur. Hann hafði víða farið og hafði frá mörgu að segja. Hann var ákaflega traustur maður og heill, mikið hraustmenni, en hlédrægur og hógvær. 
Útför Ólafs fór fram föstudaginn 15. apríl frá Eyrarbakkakirkju. 
Blessuð sé minning hans. 
Óskar Magnússon.
