Flugan er fjarri því að vera ofbeldishneigð en stóðst ekki mátið á dögunum þegar tveir stórir listviðburðir voru í Háskólabíói sama kvöldið, sló tvær flugur í einu höggi með stæl og njósnaði á báðum. Meðal þeirra sem hlýddu á fiðluséníið Maxim Vengerov voru sellósnillingurinn Gunnar Kvaran , Georg Lárusson , forstjóri Landhelgisgæslunnar, og Mörður Árnason , hinn mæti menningarviti. 
Um leið og tónleikunum lauk var Iceland International Film Festival 2005 sett en hátíðin hófst með sýningu nýjustu mynd Walters Sallers : Diarios de motocicleta , sem þýðist sem Mótorhólaminningar á Flugnatungu. Ágúst Guðmundsso , leikstjóri var að mættur og líka Ari Alexander kvikmyndagerðarmaður. Leikstjórinn sjálfur var viðstaddur en hann reyndist vera sérlega sætur og sexí Brasilíumaður sem bræddi hið kalda íslenska fluguhjarta. Sást einnig til Hilmars Oddssonar kvikmyndagerðarmanns og Björns Brynjúlfs Björnssonar , kvikmyndaunnanda númer eitt. Stór hluti gestanna var þó ungt fólk í nýjum lopapeysum og gömlum leðurjökkum. Eflaust upprennandi kvikmyndagerðarmenn. 
Flugustelpa mætti frjálsleg í fasi í gallabuxum í Borgarleikhúsið á heimsfrumsýningu leikverks Önnu Reynolds , Riðið inn í sólarlagið . Stefán Baldursson , fyrrverandi þjóðleikhússtjóri, og Þorsteinn Ásmundsson framkvæmdastjóri voru komnir til að sjá beinskeytt gamanleikritið sem er beðmáladrama nokkurra para í Reykjavík. 
Stefán Jón Hafstein borgarfulltrúi sat við sviðið virðulegur til fara en hann virðist vera blessunarlega laus við að klæðast «samfylkingarlega», þ.e. vaxinn upp úr gallabuxna-hippastemmningunni. Rétt hjá Stefáni sátu leikarinn Hilmir Snær og glöggi gagnrýnandinn Páll Baldvin . Það gladdi svo Fluguna ógurlega að sjá Villa Naglbít , sjónvarps- og tónlistarmann, en hann var í töff gallabuxum í stíl við Fluguna sem finnst óþarfi að vera of fín í leikhúsinu. Villi hló dátt allan tímann en strákurinn sér um tónlistina í leikritinu. Þá voru ekki síður þekkt andlit á frumsýningu Koddamannsins á Litla sviði Þjóðleikhússins , m.a. söngstöllurnar Diddú og Selma súperstar, Þórhildur Þorleifsdóttir leikstjóri og Arnar Jónsson leikari, Jórunn Sigurðardóttir útvarpskona og tískudrottningin Þorgerður Katrín menntamálaráðherra. 
Fimm fræknar fraukur opnuðu nýlega verslunina Monu á Laugavegi 66 sem gerir íslenskri hönnun og leðurvörum hátt undir höfði. Þangað voru mættar prúðbúnar dömur í kaupham enda erfitt að sitja á buddunni þegar slíkur eðalfatnaður er á boðstólum. 
Tímaritaútgáfan Fróði var með vinnufund á Naustinu um síðustu helgi og hluti vinnuglaðra mætti á Ölstofuna á eftir. Einn þeirra sem skemmtu sér fram eftir nóttu í góðum félagsskap var Kristján Þorvaldsson , ritstjóri á Séð&Heyrt; og faðir eins sætasta og efnilegasta leikara landsins; Þorvaldar Kristjánssonar . Í stuði voru líka stöllurnar Guðrún Hrund Sigurðardóttur , ritstjórnarfulltrúi Gestgjafans, Ólöf Jóna Guðmundsdóttur , útlitsteiknari á Nýju lífi, og Þórunn Hjartardóttir , myndlistarmaður með meiru. 
Myndlistarmaðurinn Helgi Þorgils Friðjónsson er sannarlega afkastamikill en hann opnaði nýlega tvær sýningar sama daginn. Allt sem skipti máli í menningarlífi Reykjavíkur var að gerast í seilingar-pinnahælafjarlægð í póstnúmeri 101, sem kom sér einkar vel fyrir fluguna, sem er soldil miðbæjarrotta í sér. Jakob F. Magnússon tónlistarmaður var að virða fyrir sér verkin í 101 Gallery en hann er með einkar strákslega klippingu um þessar mundir, enda með allt á hreinu. Friðrik Þór Friðriksson tók Jakob tali á sýningunni en kvikmyndagerðarmaðurinn knái lítur sérlega vel út þessa dagana. Næs...
