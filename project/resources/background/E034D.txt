EYJAMENN urðu í gær áttunda og síðasta liðið til að tryggja sér sæti í átta liða úrslitum deildabikars karla í knattspyrnu. Þeir gerðu þá jafntefli, 1:1, við Grindvíkinga í Fífunni í lokaumferð 1. riðils. Sæþór Jóhannesson skoraði mark ÍBV en Alfreð Jóhannsson skoraði fyrir Grindvíkinga sem kræktu í sitt fyrsta og eina stig í mótinu.
Eyjamenn mæta KR-ingum sem unnu 2. riðil og innsigluðu sigur sinn þar með því að vinna Völsung örugglega á gervigrasvelli sínum í Vesturbænum í gær, 3:0. Arnar Gunnlaugsson, Tryggvi Bjarnason og Sigmundur Kristjánsson skoruðu mörkin. 
Valsmenn misstu af efsta sætinu í 1. riðli þegar þeir skoruðu sjálfsmark á lokamínútunni gegn Breiðabliki í Egilshöllinni í gær. Lokatölur urðu 2:2 og þar með unnu Skagamenn riðilinn en þeir sigruðu Fylkismenn, 2:1, á gervigrasvellinum í Árbæ fyrr um daginn. 
Átta liða úrslitin verða leikin á þriðjudag og miðvikudag. Leikirnir eru þannig upp settir að á þriðjudag leikur ÍA gegn Keflavík og KR gegn ÍBV en á miðvikudag eigast annars vegar við Breiðablik og FH og hinsvegar Þróttur R. og Valur. Leikstaðir verða væntanlega gefnir út í dag. 
Þrjú úrvalsdeildarlið, Fylkir, Fram og Grindavík, komust ekki áfram úr riðlakeppninni en eitt lið úr 1. deild, Breiðablik, komst í átta liða úrslitin.
