Skjáreinn á Hvammstanga
Við hér á Hvammstanga áttum þess kost að fá Skjáeinn í ókeypis áskrift núna í vetur. Ekki var ég nú mikill áhugamaður um að fá þessa fótboltastöð inn á mitt heimili, horfi sjaldan á fótbolta. En lét til leiðast og ekki sé ég eftir því, þar er sá þáttur sem ég vil síst missa af í ljósvakamiðlum, en það er Sunnudagsþátturinn á Skjáeinum sem er á dagskrá kl. 11 á sunnudögum. Þarna er ungt fólk sem tekur þjóðmálin til umfjöllunar eftir að hafa kynnt sér þau vel. Byrja á að skiptast á skoðunum og kynna þau málefni sem á dagskrá verða, síðan fá þau viðmælendur til að rökræða málin nánar. 
Léttleiki ræður þarna ríkjum þó að stundum sé rökrætt af fullri hörku, þarna fær maður málin rædd frá hinum ýmsu hliðum og fróðlegt á að hlýða. 
Þessi þáttur minnir mig á rökræður sem fóru oft fram hér áður fyrr er menn mynduðu sér skoðanir og rökræddu þær og slógu á létta strengi á milli. 
Þá lásu menn Ísafold, Tímann og Nýjatímann (sem var útdráttur úr Þjóðviljanum), hlustuðu á fréttir í útvarpinu sem voru vanalega ekki endurteknar á klukkutíma fresti allan sólahringinn, svo maður hættir stundum að nenna að hlusta. Mér fyndist nú ekkert gera til að inn kæmi nýtt blóð í ríkisfjölmiðlana þó að sjálfsagt sé þar ágætisfólk innanum. 
Í Norðurlandsútvarpi heyrast mjög sjaldan fréttir nema frá Akureyri og næsta nágrenni nú orðið. 
Umsjónarfólk Sunnudagsþáttarins á Skjá einum, kærar þakkir fyrir góðan þátt. 
Ragnar Gunnlaugsson. 
Öryrkjar latir?
ÞAÐ veldur mér sársauka að lesa og heyra það að við öryrkjar nennum ekki að vinna. Ég bað ekki um það að verða öryrki. 
Ég fæddist fyrir 53 árum með sjaldgæfan hjartasjúkdóm. Ég fór til London í erfiðan uppskurð, allt var gert til að lækna mig. 19 ára var ég metinn 75% öryrki vegna míns hjartasjúkdóms. Ég bað ekki um að fæðast þetta veikur og þurfa að lifa við mín veikindi alla mína ævi. 
Ég frábið mér þessa umræðu sem gerir ekki annað en að særa mig. Ég átti mér drauma í lífinu eins og aðrir, en þeir voru ekki þeir að nenna ekki að vinna. 
Guðjón Sigurðsson, 
Hátúni 10a. 
Kettlingur í óskilum í Kópavogi
SVARTUR kettlingur fannst nálægt Bræðratungu í Kópavogi sl. þriðjudag. Þetta er ca 5 mánaða fress, ómerktur, mjög gæfur. 
Upplýsingar í síma 6988710 og 5641331.
