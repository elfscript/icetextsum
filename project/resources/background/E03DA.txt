GREIN sú sem hér fer á eftir er ekki skrifuð til þess að hampa öðrum frambjóðanda til formanns Samfylkingarinnar eða lýsa yfir stuðningi við einn eða neinn. Þessum orðum er fyrst og fremst ætlað að verja allt það ósérhlífna fólk sem unnið hefur af heilum hug í tæp tvö ár að því að draga saman hugsjónir og hugmyndir jafnaðarmanna. Þar á ég við Framtíðarhóp Samfylkingarinnar.
Mér finnst ég knúin að bera af okkur í Framtíðarhópnum aðdróttanir um að við séum verkfæri í höndum Ingibjargar Sólrúnar Gísladóttur. Ég hef tekið þátt í vinnunni með beinum hætti, bæði sem einn af átta fulltrúum í stýrihóp starfsins og sem fulltrúi í þeim málefnahópi sem er að ljúka við að móta hugmyndir að stefnu flokksins í lýðræðis- og kvenfrelsismálum. Ég veit að ég tala fyrir hönd allra sem hafa komið að starfi Framtíðarhópsins þegar ég segi að ég gekk hvorki í Samfylkinguna né samþykkti að taka þátt í vinnu hópsins með það fyrir augum að reka erindi eins eða neins. Markmið okkar er að stefna flokksins verði eins skýr og vönduð og kostur er, ekki að stjórna því hver verði formaður eftir landsfundinn. 
Sjálfboðin vinna
Mér er vel ljóst að frambjóðendurnir eiga eftir að segja margt um áherslumun í hinum ýmsu málaflokkum. Undanfarna daga hefur verið reynt að gera Ingibjörgu Sólrúnu tortryggilega vegna hugmynda sem hafa verið settar fram í vinnuhópum á vegum Framtíðarhópsins. Ingibjörg Sólrún hefur sannarlega unnið mikið og gott starf sem höfuð hópsins en það hafa líka gert allir hinir sem í Framtíðarhópnum starfa. Um það bil áttatíu stuðningsmenn Samfylkingarinnar hafa komið að starfinu með beinum hætti með starfi í stýrihóp Framtíðarhópsins eða einum af þrettán málefnahópum. Auk þess hafa sérfræðingar lagt málefnahópunum lið með einum eða öðrum hætti. Flokksmenn geta líka stutt við starfið með því að gera athugasemdir við niðurstöður hópanna. 
Hlutverk stýrihópsins, sem Ingibjörg Sólrún veitir forystu, er fyrst og fremst að halda utan um þá vinnu sem stendur yfir, samræma hana og ganga frá fyrir landsfund en ekki að stjórna niðurstöðu hvers hóps fyrir sig. Málefnahóparnir hafa haft algjörlega frjálsar hendur, bæði um það hvernig vinnan færi fram innan hóps og hvernig tillögur hans yrðu efnislega. Fengu þeir einungis þau skilaboð að skilagreinin ætti að lýsa framtíðarsýn okkar í viðkomandi málaflokki og vísa veginn sem við viljum fara með markmið og hugsjónir jafnaðarstefnunnar að leiðarljósi. Einnig voru gefnar leiðbeiningar um uppsetningu skjala, lengd o.þ.h. Tillögur hópanna eru settar fram í kjölfar opinnar og lýðræðislegrar vinnu og með markmið og þess vegna er starf hópsins eins merkilegt og raun ber vitni. 
Hlustað jafnt á alla
Það rann strax upp fyrir mér, þegar ég kom inn í vinnu Framtíðarhópsins um síðustu áramót, að hér var eitthvað alveg sérstakt á ferð. Hlustað var jafnt á alla þá sem lögðu eitthvað fram, með hvaða hætti sem var, jafnt ungliða sem reynda stjórnmálamenn, áhugamenn sem færustu sérfræðinga. Hér er ekki um að ræða að einn eða tveir flokksgæðingar semji stefnuna bak við tjöldin heldur er flokksmönnum gefinn kostur á að móta stefnu flokksins. Það hafa verið haldnir ríflega fimmtíu opnir fundir víða um land og stórar ráðstefnur í Reykjavík. Margir hafa haft samband við nefndarfólk í tölvupósti og komið með athugasemdir. 
Vinna Framtíðarhópsins verður á næstunni lögð fram til kynningar. Flokksmenn hafa því tækifæri til að koma að athugasemdum við tillögur hópanna þrettán. Athugasemdirnar verða skoðaðar og eftir atvikum felldar inn í tillögurnar fyrir landsfundinn. Það er því augljóslega enginn einn sem stjórnar vinnunni eða ræður niðurstöðum. Hér er um að ræða afrakstur sjálfboðavinnu mikils fjölda fólks sem á endanum verður lögð í dóm flokksmanna allra á landsfundinum í maí. Ef þetta eru ekki opin og lýðræðisleg vinnubrögð þá veit ég ekki hvar þau fyrirfinnast. 
Ummæli að undanförnu um hópinn og störf hans hljóta að vera sögð í hugsunarleysi. Þau lítillækka vinnu allra þeirra sem komið hafa að henni. Þeir sem létu þau falla hafa sýnilega ekki gert sér grein fyrir hversu margir flokksmenn eiga hlut að máli og að þeir myndu að sjálfsögðu taka ummælin persónulega. Ég hef tekið nærri mér hve lítið hefur verið gert úr því merkilega starfi sem unnið hefur verið. Ég hef fulla trú á því að flokksmenn skoði tillögur Framtíðarhópsins með opnum hug og sannfærist um hversu merkilegt starf hefur verið unnið. Ég er líka sannfærð um að þegar þessari vinnu lýkur muni Samfylkingin um langa hríð búa að glæsilegri stefnu, sem unnin er af jafnaðarmönnum fyrir jafnaðarmenn. Höfundur er lögfræðingur og fulltrúi í Framtíðarhópi Samfylkingarinnar.
