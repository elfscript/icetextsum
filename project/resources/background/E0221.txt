ALLT OF algengt er að Íslendingar beri litla sem enga virðingu fyrir afgreiðslufólki, hvort sem um er að ræða sölufólk eða starfsmenn á kassa verslunar. Maður heyrir jafnvel foreldra segja við börnin sín að þau «endi á kassanum í Bónus» ef þau sinna ekki náminu. Er einhver virðing fólgin í þessum orðum?
Foreldrar og aðrir landsmenn, hvar stæði þjóðfélagið í dag ef enginn afgreiddi í verslun eða verslunin væri ekki til? Sjálfsþurftarbúskapur. 
Fjölbreytt og gefandi starf
Ég vinn í verslun, í raun vildi ég verða kennari en ég byrjaði að vinna í verslun samhliða skóla fyrir fimm árum og ég er þar enn. Starf mitt veitir mér mikla ánægju og viðskiptavinirnir eru flestir mjög almennilegir og kurteisir. Hvergi er hægt að finna samsafn af jafnfjölbreyttu og skemmtilegu fólki, enda geri ég allt sem ég get til þess að uppfylla óskir þess og þarfir. 
Viðskiptavinir eru duglegir að hrósa þessari verslun fyrir góða þjónustu og kurteist starfsfólk. Er það starfsfólkinu eða viðskiptavininum að þakka? 
Þú uppskerð eins og þú sáir
Í þessari verslun sýna flestir viðskiptavinir starfsfólkinu virðingu og þar af leiðandi fá þeir góða þjónustu. 
Að sýna virðingu
Afgreiðslufólk er mannlegt rétt eins og þú. Flest höfum við ánægju af mannlegum samskiptum og þar af leiðandi starfi okkar. 
Vinnan okkar felst í því að þjóna þér, lesandi góður, og því bið ég þig sem og alla landsmenn að sýna afgreiðslufólki virðingu. Það er virðingarvert að fá að starfa við mannleg samskipti og get ég fullyrt að það er ekki á allra færi að þjóna jafn fjölbreyttum hópi viðskiptavina og afgreiðslufólk gerir. 
Næst þegar þú gengur inn í verslun mæli ég með því að þú brosir, verðir fyrri til að bjóða starfsmanninum góðan dag og athugaðu viðbrögðin. Mundu að það felst mikil óvirðing í því að tala í símann á meðan á afgreiðslu stendur eða bjóða ekki góðan dag / gott kvöld. 
Vilt þú að aðrir komi þannig fram við þig? Höfundur er í verslunarfagnámi í Verslunarskóla Íslands.
