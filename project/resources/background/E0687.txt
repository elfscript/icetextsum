EINAR K. Guðfinnsson sjávarútvegsráðherra harmaði í ræðu sem hann flutti í gær á ráðstefnu í tilefni North Atlantic Seafood sjávarútvegssýningarinnar í Lilleström í Noregi, að Norðmenn hefðu rofið samkomulag um stjórn veiða úr norsk-íslenska síldarstofninum. Brýndi hann fyrir þeim í hvaða voða það gæti stefnt stofninum. 
Í ræðu sinni fjallaði ráðherrann um viðskiptatækifæri í sjávarútvegi og lagði m.a. áherslu á það hvernig íslenska fiskveiðistjórnunarkerfið hefur lagt grunninn að traustum, góðum og arðvænlegum atvinnuvegi, auk þess að stuðla að eflingu byggðar í sjávarþorpum. 
Í öðru lagi ræddi ráðherra um mikilvægi ábyrgrar fiskveiðistjórnunar, ekki hvað síst á deilistofnum eins og t.d. norsk-íslensku síldinni. Harmaði hann að Norðmenn hefðu rofið samkomulag um stjórn síldveiða sem hafði verið í gildi um árabil, og þar með hugsanlega búið til ástand óstjórnar og ofveiða. Minnti hann á að stofninn hafi verið ofveiddur áður og allir ættu að vita hvernig fór þá. Taldi hann best fyrir alla sem hafa hagsmuni af síldveiðum að semja um stjórn veiðanna og tryggja þannig sjálfbærni þeirra. Þetta ætti ekki síst við um Norðmenn sjálfa þar sem þeir, sem stærsti hluthafinn í stofninum, hefðu mesta hagsmuni allra af því að viðhalda sterkum stofni. Því væru aðgerðir Norðmanna illskiljanlegar. Þá áréttaði hann mikilvægi þess að stöðva ólöglegar og óábyrgar veiðar, svokallaðar sjóræningjaveiðar, í úthöfunum. 
Virði sjávarfangs verði aukið
Í þriðja lagi fjallaði ráðherra um nauðsyn þess að auka virði sjávarfangs þegar þjóðir standa frammi fyrir því, líkt og Íslendingar, að flestir fiskistofnar eru að verða fullnýttir. 
Í frétt frá sjávarútvegsráðuneytinu kemur fram að á fimmta hundrað hagsmunaaðila í sjávarútvegi hvaðanæva úr heiminum hafi sótt ráðstefnuna og voru ræðumenn frá sjö löndum.
