VIÐ eigum þess kost að velja og hafna og í háleitum skilningi væntanlega til að samræmast þeirri skipulögðu tilveru sem okkur hugnast. Í þjóðfélags- eða alþjóðamálum getur valfrelsið verið vandasamt vegna mikilla breytinga, eins og þeirra sem nú ganga yfir Ísland og alþjóðlega umhverfið. Við erum í forystusveitinni í heiminum um bata lífskjara, sem nú eru vægast sagt mjög ólík því sem var jafnvel í minni æsku. Gjörbylting í samgöngum og tölvusamskiptum hefur rofið einangrun fyrri alda og þann hugsunarhátt að við séum örlítið þjóðfélag í fjarlægð frá umheiminum. Það er engu líkara en að þotuöldin hafi fært okkur til landfræðilega. Ég kom heim frá Kína fyrir nokkru á svipuðum tíma og það tók að komast með áætlunarbíl norður í land fyrir hálfri öld eða svo. 
Kínverjar reistu múrinn mikla sér til langrar eingrunar. Hafið og vöntun á skipakosti höfðu sömu afleiðingar fyrir okkur. Hin mikla miðaldamenning okkar geymd í fornritunum var þjóðarleg einkaeign og ekki deilt með öðrum. Var það ekki svo þegar erlendir ferðamenn fara að skrifa um það á 19. öld, að við værum merkur og óaðskiljanlegur hluti hins evrópska menningarheims, að Íslendingar tóku lítið við sér? Einangrunarsinnar verða til af slíkum sögulegum ástæðum eða fyrir slysni og misskilning. Varðandi það sögulega, finnst mér sagan af vestfirska prestinum og frönsku sjóliðsforingjunum úr ferðafrásögn Gaimard-leiðangursins gott dæmi. Frakkarnir voru að grennslast fyrir um skipstapa og náðu til prests sem þeir gátu haft full samskipti við á latínu. En prestsetrið, vafalaust venjulegur torfbær, var í þeirra augum hreysi sem skepnum var ekki boðlegt. Þeir buðu þessum mikla lærdómsmanni um borð í herskipið og þar fékk hann aldin að borða í fyrsta skipti og fylltist barnslegum fögnuði við gjafir sem voru verðlítið glerglingur ætlað þeim á Grænlandi. Þó var þessi fátæki prestur menningarlegur jafnoki menntaðra Evrópumanna. Við erum stoltir afkomendur þjóðar sem háði hina hörðustu lífsbaráttu við afar erfið skilyrði enda ein sú fátækasta í Evrópu fyrir aðeins rúmri öld. Þegar Reykjavík var smáþorp í kvosinni, var hin glæsilega París risin og borgarmenningin í Evrópu fullmótuð. Okkar þjóð varðveitti hina fornu tungu og þau menningarverðmæti sem hún geymir, en hefur þurft að fara býsna langa leið á skömmum tíma til að vera samstiga öðrum. 
Við lifðum af einangrun og harðræði og þjóðfélagið blómstrar þessa dagana í menningarlegum samskiptum. Listahátíðin í Reykjavík ber þess heldur betur merki, svo aðeins eitt dæmi sé tekið. Til að því marki sé náð eru hagvöxtur og pólitískur stöðugleiki undirstöðuskilyrði og minnist ég fyrirlestrar, sem Per Jacobsson, merkur yfirmaður Alþjóðagjaldeyrissjóðsins, flutti um það efni fyrir mörgum árum í Hátíðasal Háskóla Íslands. Það var þörf áminning á tímum verðbólgu, víðtæks skömmtunar- og stjórnunarkerfis hins opinbera og tíðrar stjórnarkreppu. Við komumst út úr þeim ósköpum og lifum nú þriðja heila kjörtímabil farsælla ríkisstjórna, sem stýra vexti og hagsæld við frelsi til einstaklingsframtaks. Þetta varð jafnframt með tilkomu þess annars undirstöðuskilyrðis, að við deilum víðtækum og vönduðum lagagrundvelli fjórfrelsisins - til frjálsra vöruviðskipta, þjónustu-, fólks- og fjármagnsflutninga - með Evrópusambandinu, sem setur þau lög og við innleiðum. Það að framkvæmd laganna er háð eftirliti ESA þýðir í raun, að við, sem þó erum ekki aðildarríki, höfum í raun gæðastimpil framkvæmdastjórnar ESB, sem endanlega má skjóta til dómstóls. Þetta merkilega fyrirkomulag, sem telja má hin mesta happafeng og Ísland og Noregur deila, var alls ekki ætlað þeim einum í upphafi, en er einskonar efnahagsleg aðlögun að Evrópusambandinu utan stofnana þess. Ásamt stöðugleikanum er það undirstaða fyrir áhuga á erlendum fjárfestingum hér og þeirri miklu útrás íslenskra fyrirtækja og fjármálastofnana sem verið hefur undanfarin misseri. Í Evrópuumhverfinu hafa okkar framsæknu menn lagastöðu heimamanna og stækkar það tækifæri hagkerfið hröðum skrefum á stuttum tíma. 
Það hlýtur því að vera okkur meginmál að halda því sem áunnist hefur í samningum okkar sem EFTA-ríkis við Evrópusambandið. Þar vaknar sá gamli draugur í umræðunni sem er aðild eða ekki aðild. Við viljum halda innri markaðslöggjöfinni í stöðugri endurnýjun en stofnanirnar standast aðeins meðan EES-aðilarnir eru þeir sem nú eru. Þetta er þó annmörkum háð vegna breytinga á lagagrundvelli ESB á ríkjaráðstefnunum í Maastricht, Amsterdam og Nice og ekki ná til EES. Það sem nú er fremst á dagskrá í ESB er þó stjórnarskráin og hugsanleg áhrif þess að hún nái ekki samþykki í Frakklandi eða Bretlandi. Hvernig sem því reiðir af erum við og verðum evrópsk menningarþjóð, sem á afkomu sína undir jafnri samkeppnistöðu í ESB. Ekki leist mér svo á «Nei til EU»-hreyfinguna í Noregi þegar ég var við störf í Ósló að ég vildi fylgja forystu þeirra og það hefur ekki breyst. En það er mitt val. Höfundur er fv. sendiherra.
