ÁÆTLAÐ er að hungursneyð vofi yfir allt að 11 milljónum manna í austanverðri Afríku eftir langvarandi þurrka. Hjálparsamtökin Oxfam sögðu í gær að fólk væri þegar farið að falla og ástandið gæti versnað ef ríki heims létu ekki meira fé af hendi rakna til að afstýra hörmungum.
Að minnsta kosti 40 manns í Norður-Kenýa, aðallega börn, hafa þegar dáið af völdum vannæringar og sjúkdóma sem raktir eru til þurrkanna. Um þriðjungur barna undir fimm ára aldri í norður- og austurhéruðum Kenýa þjáist af vannæringu. Allt að 70% búpeningsins í sumum héraðanna hafa drepist, að því er fram kom í frétt The Washington Post . 
Í Sómalíu hafa sjö dáið af völdum vatnsskorts sem talið er að geti orðið tugum þúsunda manna að bana verði þeim ekki komið til hjálpar. Að sögn Oxfam eru mörg dæmi um að fólk og einkum börn drekki eigið þvag til að reyna að lina þjáningarnar. 
Talið er að um 3,5 milljónir Kenýamanna geti orðið hungurmorða verði þeim ekki komið til hjálpar. Ástandið er orðið svo slæmt á sumum stöðum að fólk er farið að borða skordýr til að reyna að seðja hungrið. 
Þörf á meiri framlögum
Stjórnvöld og hjálparstofnanir hafa óskað eftir aðstoð að andvirði alls 574 milljóna dollara, sem samsvarar 40 milljörðum króna, vegna matvælaskortsins í Kenýa, Sómalíu og Eþíópíu. Ríki heims hafa lofað 186 milljónum dollara og því vantar enn 388 milljónir dollara. 
Paul Smith-Lomas, sem stjórnar hjálparstarfi Oxfam í þessum heimshluta, sagði að ríkin þyrftu að bregðast skjótar við til að afstýra miklum hörmungum. «Peningar sem gefnir verða eftir þrjá mánuði koma of seint fyrir marga,» hafði AFP eftir honum. 
Framkvæmdastjóri Sameinuðu þjóðanna hefur falið Kjell Magne Bondevik, fyrrverandi forsætisráðherra Noregs, að samhæfa hjálparstarfið á þurrkasvæðunum. Bondevik er í Norður-Kenýa til að kynna sér ástandið og segir að umfang vandans sé «mjög ógnvænlegt». Hjálparsamtök þurfi að setja sér það langtímamarkmið að uppræta meginorsakir hungursneyða, svo sem átök, efnahagslega óstjórn og spillingu.
