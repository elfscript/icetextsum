ÞAÐ er ekki á hverjum degi sem efnt er til galasýningar á 83 ára gamalli kvikmynd. Það gerðist samt í einu glæsilegasta kvikmyndahúsi í Evrópu, Tuschinski Theatre í Amsterdam, á þriðjudaginn var þegar sýnd var endurbætt útgáfa af merkilegri mynd með Rudolph Valentino og Gloriu Swanson sem heitir Beyond the Rocks. Mynd sem ekki er einasta merkileg fyrir þær sakir að hún er sú eina sem skartar saman tveimur af glæsilegustu og vinsælustu kvikmyndastjörnum sögunnar heldur einnig vegna þess að í heil 80 ár var myndin talin með öllu glötuð og gleymd líkt og svo margar myndir sem gerðar voru á 3. áratug síðustu aldar. Allt síðan þessi dularfulla mynd fannst fyrir rúmu ári hefur mikil spenna ríkt í kringum hana meðal kvikmyndasagnfræðinga og annarra unnenda sígildra kvikmynda en áður var vart vitað um tilvist hennar. Myndin verður einnig sýnd í Cannes í maí og gefin út á mynddiski síðar á árinu. 
Eins og svo oft var það fyrir einskæra tilviljun sem hið dýrmæta eintak af myndinni komst í leitirnar. Það var árið 2000, þegar hollenska kvikmyndasafnið fékk afhent safn 87 ára gamals manns, sem reyndist standa saman af 2 þúsund ryðguðum filmudósum. Fljótlega eftir að farið var að kanna hvaða myndefni væri þar á ferð fundu safnverður út að þarna væru m.a. tvær filmur sem innihéldu hluta úr umræddri mynd. Og næstum þremur árum síðar, þegar rannsókn á hinum mikla safni stóð enn yfir, kom restin af myndinni í leitirnar. 
Og af umsögnum bíógesta í Amsterdam að dæma er myndin verulega rómantísk og full dulúðar, rétt eins og dulúðin sem einkennt hefur þennan fundna fjársjóð. Talið er að einungis um 20% af þeim myndum sem gerðar voru á fyrstu 30 árum kvikmyndanna hafi varðveist. 
Nánast eina manneskjan sem virtist hafa vitneskju um Beyond The Rocks, var Gloria Swanson sem hafði rætt um hana opinberlega sem stórkostlega mynd og að mjög gaman hefði verið fyrir sig, þá 25 ára gamla leikkonuna, að leika á móti hjartaknúsaranum Valentino sem var 27 ára. Bæði voru meðal skærustu stjarna upphafsára kvikmyndanna en henni skaut á ný uppá stjörnuhimininn er hún lék löngu síðar gömlu kvikmyndadívuna Normu Desmond í kvikmynd Billy Wilders Sunset Boulevard. 
Og þegar hún er nú loksins komin undir smásjá gagnrýnenda samtímans kemur í ljós mynd sem seint mun teljast til meistaraverka bíósögunnar. Hún er byggð á metsölubók eftir Elinor Glyn og er býsna dæmigerð rómantísk saga af enskri blómarós sem giftist til fjár og stéttar sér eldri manni en er samt ástfangin af lávarðinum Bracondal, sem Valentino leikur. 
Ekki er vitað nákvæmlega um hvaða útgáfu myndarinnar er að ræða en Swanson hefur sagt frá því að tvær útgáfur hafi verið gerðar, ein fyrir N-Ameríku og önnur fyrir Evrópu, þar sem ástríðan og innileikinn milli þeirra Valentinos var hafður meiri.
