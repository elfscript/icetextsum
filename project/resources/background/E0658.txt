ROSEMARIE Bennetta Helgason, betur þekkt sem Benna Martin, var krýnd fjallkona Íslendingadagsnefndar í Gimli, Manitoba, um liðna helgi. «Þetta kom mér gersamlega á óvart,» sagði Benna og setti upp sparisvip. «Nú verð ég að vera alvarleg.»
Íslendingadagshátíðin fer fram í 116. sinn í sumar en að þessu sinni verður hún í Gimli frá 29. júlí til 1. ágúst. Fjallkonan hefur verið hluti dagskrárinnar síðan 1924 en hún kemur fram við ýmsar aðrar athafnir eins og til dæmis 17. júní í Winnipeg. 
Krýning fjallkonunnar markar byrjun Íslendingadagshátíðarinnar ár hvert. Sandra Sigurdson, formaður Íslendingadagsnefndar, sagði að fjallkona ársins væri þekkt í íslenska samfélaginu fyrir dugnað í þess þágu. «Hún er ekki þekkt fyrir að trana sér fram en er alltaf tilbúin að starfa í sjálfboðaliðsvinnu í þágu samfélagsins.» 
Foreldrar Bennu voru Dorothea og Arnberg Helgason frá Gimli. Arnberg var sonur Hólmfríðar og Hróbjarts Helgasonar og Dorothea dóttir Oddfríðar Sveinsdóttur og Jóns Jóhannssonar, en hann var fyrsta barn Íslendinga sem fæddist í Nýja Íslandi. 
Benna hefur verið gift Don Martin í nær hálfa öld en hann hefur meðal annars haldið myndlistarsýningu á Hofsósi.
