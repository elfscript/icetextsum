Einn af örfáum mönnum sem hlotið hafa «meistaratitil» auk Þórbergs, Megas, verður sextugur á morgun. Í tilefni af því er sérstök dagskrá á Súfistanum í kvöld, þar sem Páll Valsson útgáfustjóri heldur m.a. óformlegt erindi undir yfirskriftinni «Jónas okkar tíma?» Þar ætlar hann að velta fyrir sér hliðstæðum í ferli Magnúsar Þórs Jónssonar og Jónasar Hallgrímssonar.
«Það er nú kannski dálítið orðum aukið að tala um erindi í þessu sambandi,» segir Páll, «ætli orðið rabb sé ekki meira viðeigandi. Ég ætla að bera þá aðeins saman, Megas og Jónas, velta fyrir mér hliðstæðum og andstæðum,» segir hann. 
Líf og list
Páll segir að samanburðurinn nái til lífs og listar þessara listamanna. «Svo maður noti hátíðlegt orðalag. Lífs, listar og stöðu í samfélaginu. Þar eru ýmsar skemmtilegar hliðstæður sem gaman er að leika sér að. Þeir eru báðir byltingarmenn innan ákveðins forms og þenja sig í allar áttir innan þessa þrælbundna forms sem margir töldu að væri komið að ákveðnum endimörkum. Báðir sprengja þeir það upp,» segir hann. 
Eru þeir ekki báðir trúir þjóðlegum arfi og um leið samtímastraumum? 
«Jú, það er einmitt mjög skemmtilegt. Þótt þeir noti eldra form og byggi á þúsund ára gamalli hefð eru þeir að bregðast við samtímanum. Þeir standa traustum fótum í gamla forminu, kunna það aftur á bak og áfram og geta þess vegna víkkað það.» 
Sýndu að hægt væri að yrkja á íslensku
Páll segir að umfjöllunarefni þeirra í skáldskap sé um margt svipað. «Þar eru ýmsar hliðstæður, bæði í formi og efni. Jónas er ættjarðarskáld og Megas er ákaflega íslenskur í alla staði. Eins og Jónas sýndi Megas okkur fram á að hægt væri að yrkja á íslensku, en áður en Jónas kom fram héldu menn að íslenskur kveðskapur væri fastur í rímnahelsi. Jónas sprengdi það helsi,» segir Páll. 
Páll segir að ýmsar samsvaranir í lífshlaupi mannanna tveggja blasi við, «og staða þeirra í samfélaginu er að ýmsu leyti svipuð, án þess að ég vilji fara of ítarlega í efni spjallsins annað kvöld [í kvöld].»
