Míkhaíl S. Gorbatsjov, síðasti leiðtogi Sovétríkjanna, sagði í gær að Jóhannes Páll II páfi hefði verið «merkasti mannvinurinn í heimi hér». Kvað hann framgöngu páfa hafa verið «gífurlega mikilvæga» er kalda stríðið var til lykta leitt. 
«Þegar við hittumst ræddum við jafnan grundvallaratriði mála. Hann vildi fá að vita um lífið innan Sovétríkjanna og í Rússlandi. Hann studdi lýðræðislegar umbætur í landi okkar og bar lof á hlut okkar í lýðræðisþróuninni í Austur-Evrópu,» hafði Interfax -fréttastofan eftir Gorbatsjov. 
«Hann kvartaði hins vegar undan því í samtölum við mig að þjóðir Mið-Evrópu væru nú fastar í viðjum markaðsauðhyggjunnar eftir að hafa brotist undan alræðisöflunum,» bætti Gorbatsjov við. 
Alexei II patríaki, andlegur leiðtogi rússnesku réttrúnaðarkirkjunnar, kvaðst harma andlát páfa og sagðist vona að minning hans myndi stuðla að því að eyða ágreiningi með kirkjudeildunum tveimur þannig að ríkja mætti «kristilegt bræðraþel» og «gagnkvæm virðing». 
Vladímír Pútín Rússlandsforseti sagði dauða páfa marka söguleg þáttaskil. Hann vék ekki að þætti páfa í endalokum kommúnismans í Evrópu. Pútín kvað páfa hafa verið «vitran og glöggan» mann sem jafnan hefði verið reiðubúinn til skoðanaskipta. 
Helsti leiðtogi múslíma í Rússlandi, Ravil Gaynútdín, bar mikið lof á Jóhannes Pál II og sagði hann einan leiðtoga katólskra hafa beðist «afsökunar á krossferðunum».
