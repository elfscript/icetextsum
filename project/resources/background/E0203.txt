Fjölskyldan á Stað í Steingrímsfirði sópaði að sér verðlaunum fyrir Strandamenn í Skíðastaðagöngunni sem fram fór í Meyjarskarði í Reykjaheiði í nágrenni Húsavíkur um helgina. Gangan var önnur gangan í Íslandsgöngumótaröðinni.
Sigvaldi Magnússon sigraði í 20 km göngu og var meðal annars þremur og hálfri mínútu á undan fimmföldum Íslandsmeistara frá síðasta landsmóti, Jakobi E. Jakobssyni. Með sigrinum náði Sigvaldi forustu í stigakeppninni um Íslandsbikarinn, en tvær göngur eru eftir í mótaröðinni; Strandagangan 16. apríl og Fossavatnsgangan 30. apríl. 
Faðir Sigvalda, Magnús Steingrímsson, varð í þriðja sæti í sínum aldursflokki. Mæðgurnar Guðrún Magnúsdóttir og Marta Sigvaldadóttir, systir Sigvalda og móðir hans, gengu einnig 20 km og urðu í fyrsta og öðru sæti. 
Áðurnefnd fjölskylda, sem er frá bænum Stað í Steingrímsfirði, hélt einnig uppi heiðri Strandamanna í stigakeppni héraða þar sem samanlagður fjöldi genginna kílómetra gildir til stiga. Strandamenn eru þar í öðru sæti, fast á hæla Ísfirðinga.
