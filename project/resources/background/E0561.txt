ATLI Hilmarsson sem í gær skrifaði undir þriggja ára samning sem þjálfari karlaliðs FH í handknattleik segir verkefnið ögrandi og hann ætlar að koma FH-liðinu í fremstu röð en FH féll úr úrslitum Íslandsmótsins, 2:0, gegn Íslandsmeistaraliði Hauka. 
«Eftir tvö ár í fríi frá þjálfun kom löngunin aftur. Mér finnst vera mikill áhugi innan FH og metnaður og sjálfur átt ég tvö frábær ár sem leikmaður þannig að ég þekki aðeins til félagsins,» sagði Atli í samtali við Morgunblaðið í gær en Arnar Geirsson verður aðstoðarmaður Atla með liðið.«Það er ljóst að það þarf að styrkja leikmannahópinn en það þarf einnig að verða ákveðin hugarfarsbreyting. Við ætlum að rífa liðið upp og fá sigurviljann í það. Ég er kominn hingað til að ná árangri en ekki taka þátt í neinu miðjumoði. Við ætlum okkur í fremstu röð sem allra fyrst,» sagði Atli. 
Þorbergur Aðalsteinsson hóf leiktíðina sem þjálfari FH-inga en hætti störfum og tók Árni Stefánsson við.
