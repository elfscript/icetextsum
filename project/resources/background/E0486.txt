Á Hrafnistuheimilunum fjórum búa um 700 heimilismenn og þar eru að sögn Sveins H. Skúlasonar forstjóra 950 starfsmenn í 650 stöðugildum. Veltan er tveir og hálfur milljarður. Þetta er því umfangsmikil starfsemi og margt sem kallar að, bæði í endurbótum og rekstri. Nú eru hafnar framkvæmdir við endurbætur á húsnæði Hrafnistu í Reykjavík.
«Hrafnista í Reykjavík var opnuð 1957 og samkvæmt ýtrustu kröfum þess tíma. Vaxandi þrýstingur er í þjóðfélaginu nú þess efnis að eldri heimilum fyrir aldraða sé breytt þannig að sem flestir eigi kost á að búa í sérbýlum með sérsnyrtiaðstöðu. Í daglegu starfi finnum við mjög greinilega fyrir þessu, bæði hjá væntanlegum heimilismönnum og aðstandendum þeirra. Því höfum við nú hafið framkvæmdir við breytingar á herbergjum þannig að við gerum tvö herbergi að einu, stærð herbergisins verður þá um 25 fermetrar með salerni. 
Einnig höfum við verið að fækka fjölbýlum og á þessu stóra heimili þar sem erum 340 heimilismenn nú eru aðeins um 40 sem eru í fjölbýlisherbergjum. 
Svar við kalli tímans
Framkvæmd þessi er mjög viðamikil og dýr og áætlaður kostnaður er um 800 milljónir króna. 
Fjármögnun framkvæmda sem þessara er þannig háttað að ríkið tekur þátt í 40% kostnaðar en 60% eru þá sjálfsaflafé. Við uppbyggingu og breytingu á Hrafnistu hefur happdrættið lagt inn ómældar fjárhæðir í áranna rás, enda er allur hagnaður af happdrættinu settur í slík verkefni en aldrei í rekstur. 
Það eru sjómannasamböndin í Reykjavík og Hafnarfirði sem hafa byggt upp Hrafnistuheimilin og peningalegur arður hefur aldrei gengið til samtakanna. Þeim sem eru í forystu Sjómannadagsráðs er þetta hugsjón sem enn lifir og á sér rætur allt aftur til 1938, er umræður fyrst urðu um þetta mál. 
Eins og fram kemur hefur peningalegur arður aldrei gengið til sjómannasambandanna en það má segja að ef að sjómaður er metinn í mjög brýnni þörf, sambærilegri við aðra, þá er litið til hans með velvilja vegna sögulegra forsendna og er það eini arðurinn sem sjómenn hafa af því að eiga þessi heimili. 
Auk þess að eiga Hrafnistuheimilin í Reykjavík og Hafnarfirði rekur Sjómannadagsráð hjúkrunarheimilin á Vífilsstöðum og í Víðinesi.» 
Er mikil aðsókn hjá ykkur? 
«Það eru á biðlista í Reykjavík um 300 einstaklingar, metnir í mjög brýnni þörf. Það má því hugsanlega segja að það sé þverstæða í því að breyta herbergjum og fækka þá um leið möguleikunum en andrúmsloftið í þjóðfélaginu og afstaða fólks til þessara eldri heimila ræður því að við eigum að okkar mati engra annarra kosta völ en hella okkur út í breytingar til þess að stækka íveruherbergin og svara þannig kalli tímans.» 
Samveran auðgar lífið
Hvaða breytingar eru það sem eru efst á baugi hjá ykkur núna? 
«Auk breytinga á herbergjunum á Hrafnistu í Reykjavík er framundan hjá okkur að stækka félags- og endurhæfingaraðstöðu á Hrafnistu í Hafnarfirði. Þar blasir við vandamál sem sumir mundu kalla en við lítum á sem ánægjulegt verkefni, sem er að aðsókn þeirra sem búa í húsunum sem tengjast heimilinu hefur aukist til mikilla muna þannig að þátttakan í félagsstarfinu kallar á þessa róttæku breytingu. Það ánægjulega við það er að hjá Hrafnistu í Hafnarfirði sitja saman heimilismenn og hinir sem búa í næsta nágrenni. Þetta auðgar líf beggja aðila.» 
Verður þú var við velvilja í garð þessara heimila í samfélaginu? 
«Þau ár sem ég hef unnið við Hrafnistuheimilin hafa verið mjög gefandi og ekki síst vegna þess að maður fær mikið þakklæti bæði frá heimilisfólki og aðstandendum þess, hins vegar geri ég mér það ljóst að þar sem sjö hundruð heimilismenn búa er alltaf möguleiki á að eitthvað það eigi stað sem geti ratað til fjölmiðla og þá fremur það sem neikvætt er. En ég þori að fullyrða að það að fólk sé ekki ánægt og þakklátt heyri til algerra undantekninga.» 
Hvernig gengur að fá starfsfólk? 
«Það er staðreynd því miður að á Íslandi eru launakjör í aðhlynningarstörfum ekki há, þó hefur reynslan verið sú að flestir starfsmenn Hrafnistuheimilanna hafa langan starfsaldur. Starfsmannavelta er fyrst og fremst hjá yngra fólki sem er að fóta sig í samfélaginu, þegar þensla er eigum við í samkeppni við ýmsar atvinnugreinar sem ungu fólki finnst meira spennandi en aðhlynningarstörf. Ég undirstrika að flest fólk í aðhlynningarstörfum hefur unnið hjá okkur lengi þótt launin séu lág en fólk nær að lyfta þeim með því að vera í vaktavinnu.» 
Fé þarf til að uppfylla markmið
Er hin opinbera stefna, að breyta í raun dvalarheimilum fremur í hjúkrunarheimili heppileg að þínu mati? 
«Sú hugmyndafræði, að fólk búi eins lengi heima og kostur er, er góðra gjalda verð. Hins vegar er ekki nóg að hafa góð og háleit markmið ef peningarnir sem þarf til að uppfylla þau fylgja ekki með. Til að þessi stefna gangi upp þarf að gera heimahjúkruninni fjárhagslega kleift að sinna þeim einstaklingum sem búa heima þannig að hún geti uppfyllt þarfir þeirra þar til einstaklingur getur alls ekki lengur verið á heimili sínu, þrátt fyrir góða þjónustu. Mín skoðun er sú að við getum aldrei hætt alveg við dvalarheimilisformið því aðstæður einstaklinga eru svo mismunandi, ekki síst félagslega, það úrræði verður því alltaf að vera til. 
Reist á grundvelli sanngirni og réttlætis
«Það munu verða liðin um seytján ár frá því, að sjómannastéttin íslenzka ákvað að helga sér einn dag árlega til þess að minna á störf sjómannastéttarinnar og hagnýtt gildi hennar fyrir þjóðfélagið í heild. Þessi dagur hefur hlotið nafnið sjómannadagur,» sagði Ólafur Thors forsætisráðherra m.a. þegar hann fylgdi úr hlaði stjórnarfumvarpi um Happdrætti dvalarheimilis aldraðra sjómanna árið 1953.
«Það kom í ljós þegar í öndverðu, að nokkur tekjuafgangur varð af þeim skemmtunum, sem haldnar voru í sambandi við þennan fagnað sjómanna, og vaknaði þá eðlilega sú spurning hjá forustumönnum sjómanna, hvernig bæri að verja þessum tekjuafgangi. Menn báru saman ráð sín um það og komust nokkuð fljótlega að þeirri niðurstöðu, að rétt þætti og eðlilegt að safna í sjóð til þess, þegar tími þætti til kominn, að byggja dvalarheimili fyrir aldraða sjómenn, og verða nú, held ég, allir að viðurkenna, að sú hugmynd er reist á grundvelli sanngirni og réttlætis í garð þeirra manna sem á langri ævi við örðugt starf hafa slitið kröftum sínum í þágu þjóðfélagsins. Þegar hér var komið málum, þá kusu þessir forustumenn sjómanna - fulltrúaráð sjómannadagsins er samkundan kölluð - sér nefnd, sem skyldi hafa með höndum fjáröflun til viðbótar þeim tekjuafgangi sem sjómannadagurinn hverju sinni færði. Þessari nefnd varð gott til fjár, eins og líka málefnið verðskuldar.» 
Nefnir Ólafur síðan sérstaklega nöfn þeirra Björns Ólafs, skipstjóra frá Mýrarhúsum, og Sigurjóns A. Ólafssonar, fyrrum formanns Sjómannafélags Reykjavíkur, sem sérstakra forustumanna í þessu máli. 
«En einnig hafa margir aðrir af forustumönnum sjómanna lagt þar fram óeigingjarnt og mikið starf, vegna þess að þeir telja að það sé þeirra skylda, svo göfug hugsjón sem hér sé borin fram.» 
Rekur Ólafur svo í máli sínu hvernig ríkisstjórnin beitti sér fyrir að leyfi til byggingarinnar fengist: «Enda hafði bæjarstjórn Reykjavíkur látið sjómönnum í té stóra og góða lóð á Laugarásnum svonefnda.» Ennfremur getur Ólafur þess að kostnaðaráætlun hafi verið 4 milljónir króna og var ekki farið fram úr þeirri áætlun við byggingaframkvæmdirnar - en að þeim loknum var líka allt fé þrotið. 
«Þá ákváðu forustumenn sjómanna á þessu sviði þ.e.a.s. fulltrúaráð sjómannadagsins og byggingarnefnd dvalarheimilisins, að fara fram á heimild til happdrættis og viss önnur fríðindi - ég þori nú varla að nefna þau í þingsalnum - það eru innflutningsheimildir á bílum.» 
Hvatti Ólafur til þess að vel yrði undir þetta mál tekið. 
«Undirtektir undir málið eru miklu meira virði heldur en mörg lofsamleg og vingjarnleg orð um sjómannastéttina, sem falla frá okkur öllum oft og einatt og öll eru í einlægni mælt, því að þótt við séum stundum að brigzla hvor öðrum um það, að þetta sé nú meira fagurgali heldur en góður hugur, þá er það nú sannleikurinn um okkur alla, að við kunnum að meta þessa stétt og viljum greiða fyrir henni í hvívetna.» 
Frumvarpinu var því næst vísað til 2. umræðu með 27. samhljóða atkvæðum og varð síðar að lögum og víst er að happdrættið hefur dugað vel til uppbyggingar Hrafnistu, svo sem sjá má á viðtölum við formann þess og forstjóra Hrafnistuheimilanna. 
Það var Ólafur Thors, þáverandi forsætisráðherra, sem fylgdi úr hlaði stjórnarfrumvarpi um Happdrætti dvalarheimilis aldraðra sjómanna er það var lagt fram á Alþingi árið 1953. 
Nýtt happdrættisár
HAPPDRÆTTI DAS er nú að hefja sitt 51. happdrættisár og eru yfir 700 milljónir króna í boði, Aðalvinningur er 20 milljónir króna en auk þess eru nú í boði sem vinningar tíu Ford Mustang-bílar af árgerð 2005, bílarnir verða dregnir út sem aðalvinningar í fimm útdráttum í júní nk. og fimm útdráttum í nóvember í haust. Þess ber að geta að Ford Mustang var valinn athyglisverðasti bíllinn í Bandaríkjunum í ár og að sögn Sigurðar Ágústs Sigurðssonar, forstjóra Happdrættis DAS, anna framleiðendur þessara bíla vart eftirspurn.
«Í fyrra á 50 ára afmælinu var dreginn út aukavinningur í tilefni afmælisársins, Chevrolet Bel Air, árgerð 1954 auk 700 þúsund króna í farangursrými og vakti sá vinningur mikla athygli, nú er ætlunin að gera enn betur með fyrrgreindum tíu Mustang-bílum,» segir Sigurður. 
«Verðmæti hverrar bifreiðar er um 3 milljónir króna en miðaverðið hjá okkur helst óbreytt, aðeins 900 krónur fyrir hvern mánuð. 
Um leið og fólk freistar gæfunnar er gott að minnast þess að stuðningur við DAS er um leið fjáröflun til enduruppbyggingar og nýrrar herbergjaskipanar fyrir aldraða á Hrafnistu í Reykjavík, sem tekið var í notkun 1957. Með því að eiga miða í Happdrætti DAS leggur almenningur því sitt af mörkum við að þetta verkefni megi ganga fljótt og vel fyrir sig. 
Þegar er búið að flytja til landsins tvær af hinum tíu Mustang-bifreiðum. Þar sem umboðsaðili Ford á Íslandi, Brimborg gat ekki fengið bílana til landsins var leitað til IB-bíla sem tóku verkefnið að sér. Þess má geta ef vinningshafi myndi fá slíka bifreið og ætti hann tvöfaldan miða fengi hann 3 milljónir króna að auki sem munu þá fylgja með í farangursrýminu.» 
En er mikill áhugi almennings á Happdrætti DAS? 
«Viðtökur núna hafa verið mjög góðar, strax í byrjun og greinilegt að fólk hefur mikinn áhuga á að eignast svona bíl fyrir 900 krónur. Við höfum verið að selja innan við helminginn af þeim miðum sem í boði eru og það er því fjöldi fólks sem ekki spilar með og við viljum endilega fá það í lið með okkur til að styðja okkur í að fjármagna þetta mjög svo verðuga verkefni sem er að fara í gang á Hrafnistu, bæði í Reykjavík og Hafnarfirði. 
Happdrætti DAS hefur verið lífæð uppbyggingar á Hrafnistu og þörfin er ennþá brýn, því er stuðningur almennings okkur hvatning til áframhaldandi verka.» 
Dásamlegt að vera á Hrafnistu
«Það er dásamlegt að vera hérna á Hrafnistu,» segir Inga Jóhannesdóttir.
Þetta segir hún þótt hún búi í fremur litlu herbergi. 
«Herbergið er nógu stórt fyrir mig, ég kem líka úr fremur lítilli íbúð á Vesturgötunni, en meðan maðurinn minn lifði bjuggum við í þriggja herbergja íbúð á Njálsgötunni.» 
Blaðamaður hefur orð á fögru útsýni frá glugga hennar á Hrafnistu. 
«Útsýnið er víst gott en augun mín eru slæm,» svarar Inga. 
Hún kveðst vera fædd í Flatey á Breiðafirði. 
«Ég ólst þó upp í Skáleyjum. Nú get ég ekki lengur lesið en hugsa því meira; mikið lifandis skelfing átti ég gott að fá að alast upp á góðu, stóru og fremur ströngu heimili með öllum dýrunum og fuglalífinu í Breiðafirðinum. Ég ólst upp við mikla vinnu og reglusemi og það dugði mér vel í lífinu, en ég verð að segja það að ég sé ekki eftir að hafa sótt um hér á Hrafnistu.
