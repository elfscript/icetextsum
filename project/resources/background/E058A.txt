Þegar skipuleggja á nýjan garð eða endurbæta þann eldri þarf fjölskyldan að setjast niður og gera sér grein fyrir þörfum fjölskyldunnar, aldri fjölskyldumeðlima og áhugamálum.
Áhugamálin eru ýmiss konar og gera verður ráð fyrir geymsluplássi fyrir hinar ýmsu græjur svo sem vélsleðann, kerrurnar eða hjólin. Vill unglingurinn hafa körfuboltaspjald, eru smábörn á heimilinu sem vilja geta farið út í sandkassa? Er pláss fyrir flaggstöng, rólu, kofa eða matjurtagarð? Þegar þessi atriði eru komin á hreint má fara að skipuleggja garðinn, þ.e. aðkomu, leiksvæði eða dvalarsvæði. 
Víða er boðið upp á þjónustu landslagsarkitekta og um að gera að notfæra sér þá ef allt siglir í strand í skipulaginu.
