Sjónvarpsmaðurinn ÁSGEIR Kolbeinsson hefur tekið við af Þresti 3000 sem dagskrárstjóri FM957. Er það liður í viðameiri stefnubreytingu sem á sér stað hjá fjölmiðlafyrirtækinu 365 og tengt ráðningu Árna Þórs Vigfússonar , fyrrum sjónvarpsstjóra Skjás eins, í starf yfirmanns á PoppTíví. Í samtali við Morgunblaðið segir Ásgeir að þeir Árni Þór muni vinna náið saman í framtíðinni að gerð dagskrárefnis fyrir sjónvarp og útvarp, ætlað ungu fólki. Ásgeir sér ekki fyrir sér neina meiri háttar stefnubreytingu á FM957, við þessar mannabreytingar, en segist jafnvel búast við að einhverjar hrókeringar verði á «þeim sem eru við hljóðnemann». En stöðin sé og verði áfram tónlistarstöð og það þýði að hann og hans fólk ætli að kafa enn frekar ofan í hvað ungt fólk er að hlusta á.
Ásgeir hefur að undanförnu verið áberandi á PoppTívi, þar sem hann hefur séð um kvikmyndaþáttinn Sjáðu og kynnt Íslenska listann . Í ljósi gagngerra breytinga sem fyrir dyrum standa á dagskrá stöðvarinnar segir hann framtíð þáttanna óljósa, en að vel sé inni í myndinni að þeir haldi áfram í breyttri mynd. 
Gríndávaldurinn Sailesh dáleiðir nú mann og annan við mikla kátínu þeirra sem vitni verða að. Hann hefur m.a. verið mjög eftirsóttur gestur í framhaldsskólum landsins. Um daginn, þegar hann var í Flensborg, sýndi hann enn og sannaði dulmagnaðan mátt sinn, og að þessu sinni í þágu menntunar. 
Segir sagan að einn nemandinn, stúlka nokkur sem féllst á að láta dáleiða sig, hafi fengið ansi mikið meira út úr uppátækinu en hún hafði búist við. Svo vildi til að strax eftir dáleiðsluna þurfti hún að fara í munnlegt próf í dönsku. Áður en Sailesh vakti hana úr dáleiðslunni ákvað hann því að tilkynna henni að hún kynni dönskuna upp á tíu og að hún gæti farið í prófið full sjálfstrausts. Það kom líka á daginn, stúlkan fór í munnlega prófið, gekk að eigin sögn betur en nokkru sinni fyrr, fékk tíu, og ku viðkomandi kennari aldrei áður hafa gefið jafnháa einkunn.
