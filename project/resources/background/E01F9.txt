Það er kannski ekki tíðindi að maður á um sextugt sé enn að rokka, en merkilegt að hann sé enn að bæta sig, að sumt af því sem hann hefur gefið út á síðustu árum sé með því besta sem hann hefur sent frá sér. Svo er því háttað með G. Rúnar Júlíusson sem virðist eflast í listsköpuninni með hverju árinu, en þau urðu sextíu í morgun.
Liðnir eru fjórir áratugir síðan þeir Gunnar Þórðarson og Rúnar Júlíusson settu saman hljómsveit til að spila bítmúsíkina sem þeir kynntust í Kananum. Þeir voru að taka þátt í uppreisn, höfnuðu gömlum hetjum og fyrirmyndum og fundu sér nýjar. Rúnar hefur fengist við tónlist síðan, samið lög og gefið út plötur, spilað með fjölda hljómsveita, sem sumar voru helstu og vinsælustu hljómsveitir íslenskrar rokksögu, og er enn að - í dag kemur út ný plata með Rúnari þar sem hann flytur eigin lög við undirleik reggísveitarinnar góðu Hjálma. 
Það er reyndar einn helsti kostur Rúnars Júlíussonar að hann hefur verið ófeiminn að vinna með nánast hverjum sem er. Það sannaðist svo eftirminnilega á plötunni Það þarf fólk eins og þig sem kom út fyrir þremur árum, en á henni fékk hann Fálka úr Keflavík og Gáluna, son sinn, til að útsetja lög hans og spila inn. Sú plata var fyrirtak, sú besta sem Rúnar hafði gert lengi, og eins var platan Trúbrotin 13 sem kom út á síðasta ári afbragð, innileg og eftirminnileg. 
Eins og Rúnar benti á í viðtali fyrir allöngu tilheyrir það æskunni að gefa frat í það sem á undan er komið, að finnast allt það hallærislegt sem gamla settið gerði. Það fór þó svo að þó pönkararnir kynnu lítt að meta það sem kynslóð Rúnars hafði gert var hann einhvern veginn utan við þetta. Margir mundu sögurnar af honum þar sem hann var að sveifla sér eftir ljósagrindum ber að ofan á böllum - mér þótti það svalt þegar foreldrar mínir komu heim af balli hneykslaðir yfir hegðuninni á þessum villimanni. Hann kunni líka vel að meta pönkið, lét þau orð falla eitt sinn að pönkið væri ferskt og frískandi. 
Geimsteinn er svo sérkapítuli útaf fyrir sig, enda verið starfandi óslitið síðan 1976 og gefið út mikið af tónlist sem aðrir hafa ekki sinnt, ekki viljað taka áhættu á að gefa út. Rúnar hefur aftur á móti gaman af að taka áhættu og telur það ekki eftir sér að spila bara aðeins meira ef útgáfan gengur ekki sem skyldi. Oftar en ekki hittir hann þó naglann á höfuðið, gefur út plötur sem fólk vill heyra, eins og sannast á einni af bestu plötum síðasta árs, reggíplötu Hjálma, sem kom út á síðasta ári og selst hefur vel. Þeir Hjálmapiltar hafa og verið nánast heimagangar hjá Rúnari, tíðir gestir í hljóðver Geimsteins sem hann er með heima. Fleiri tónlistarmenn af Suðurnesjum hafa stigið fyrstu skrefin þar, á jarðhæðinni á Skólaveginum. 
Rúnar Júlíusson er hr. Rokk, rokkarinn sem ekki eldist og ekki þreytist, í það minnsta ekki fyrr en hjartað hægði aðeins á honum um tíma fyrir nokkrum árum. Rokkhjartað sló þó af sama krafti og áður og slær enn. 
arnim@mbl.is
