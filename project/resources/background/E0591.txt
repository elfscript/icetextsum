Þ að er ekki að undra, eins og heimurinn veltist þennan tímann, að trúarbrögð séu viðfangsefni í kvikmyndum og víðar - söluhæsta bók í Frakklandi fjallar um það efni, eða öllu heldur um gildi þess að vera trúlaus, eftir heimspekinginn Michel Onfray. 
Það er tími krossferðanna sem ameríski leikstjórinn Ridley Scott ( Blade Runner , Gladiator ) fjallar um í Kingdom of Heaven , nánar tiltekið þriðja krossferð. Þetta er mikilfengleg afþreying sem gleður augað mjög, hvergi slakað á kröfum. Togstreitan milli tveggja aðalpersónanna er líka frumleg, nokkurs konar samkeppni í umburðarlyndi milli riddarans Balian sem Orlando Bloom leikur og soldánsins Saladin sem er leikinn af sýrlenska leikaranum Ghassan Massoud. Sá síðarnefndi er stjarna myndarinnar með sinn mikilúðlega persónuleika, en hin góða og laglega söguhetja dauf í framgöngu. En það er þekkt listrænt vandamál að erfitt er að gera góðar persónur nógu litríkar til þess að þær haldi athygli. Ég held það hefði verið til bóta að hafa þessa tilteknu algóðu söguhetju ekki alveg svona óskaplega snotra líka, og jafnvel sæma hana athyglisverðum útlitsgalla eins og valbrá eða klumbufæti. 
Það er einn kostur við Kingdom of Heaven að hún er gerð af einlægni (leikstjórinn segir að kaldhæðnin sé auðveld) og vilja til þess að vega upp á móti einfaldri og fordómafullri mynd af heiminum. Og riddarinn góði sem endar á því að verja Jerúsalem lætur borgina af hendi til þess að bjarga fólkinu sem í henni er. Það má alveg kalla Kingdom of Heaven «politically correct» bíómynd (þótt franska blaðið Le Monde dragi reyndar í efa að þétttrúuðum Bandaríkjaleiðtogum fyndist það) en hún er það ekki svo augljóslega að hún líði fyrir það. 
Með þessari mynd var borðað á veitingastaðnum Verdi, rétt við aðaltorgið í Montpellier. Þessi staður er í fremsta flokki þeirra sem ég hef prófað, og ódýr líka. Hráefnið að hluta til kunnuglegt, nætursaltaður þorskur, en ég hef ekki áður kynnst honum djúpsteiktum eins og hér, með mjög stökkri húð úr fínu raspi. Forréttur var innbökuð snilld úr eggaldini, tómötum og ferskum geitaosti, og eftirréttur kökuafbrigði (flan) spækað upp með amaretti-líkjör. Við drukkum Chianti með þessu, þótt úr nógu sé að velja af víni frá svæðinu kringum Montpellier. Þjónninn sagði okkur eitt og annað um það efni sem að gagni má koma. Þegar komið er í nýtt land eða á nýtt svæði er það jafnan góð aðferð að leita fróðleiks um vínin í kring hjá vínfróðum veitingamanni. 
Eftir Steinunni Sigurðardóttur
