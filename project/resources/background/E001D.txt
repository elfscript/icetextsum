EKKI er loku fyrir það skotið að Hummer H3 verði framleiddur í Kaliningrad í Rússlandi. General Motors, sem á Hummer-merkið, lætur framleiða Hummer H2, sem er stærri bíll, hjá Avtotor í Kaliningrad og forstjóri Hummer í Bandaríkjunum, Susan Docherty, segir að fyrirtækið muni einnig framleiða H3 fyrir Evrópu ef hagnaður verði af slíkri framleiðslu. Avtotor framleiddi á síðasta ári 140 H2 fyrir Hummer. Avtotor framleiðir einnig aðra bíla fyrir GM sem og BMW. 
Í mars útnefndi Hummer þýska fyrirtækið Kroymans Corp. sem eina dreifingaraðila sinn í 27 Evrópuríkjum. Kroymans er jafnframt dreifingaraðili Cadillac í Evrópu. Hummer reynir nú að auka sölu á sínum bílum utan Bandaríkjanna. Á árinu 2003 seldust 430 H2 í Evrópu, sem var fyrsta árið sem bíllinn var boðinn þar til sölu. Í fyrra var salan um 600 bílar. Aðeins takmarkað magn af H1 er selt í Evrópu þar sem bíllinn er of breiður fyrir flesta vegi í Evrópu. H1 er borgaraleg útgáfa af Humvee-herbílnum. Sala hefst á H3 í Evrópu í sumar og verður hann með 3,5 lítra bensínvél. Búist er við að um 500 bílar seljist á árinu og nálægt 600 H2.
