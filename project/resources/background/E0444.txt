«Nýi stjórnandinn hefur verið að tukta okkur til. Við höfum haft gott af því,» segir Páll Bj. Hilmarsson, félagi í Karlakór Keflavíkur. Afrakstur vetrarstarfsins kemur vel í ljós þessa dagana því kórinn syngur á sjö tónleikum á rúmri viku.
Guðlaugur Viktorsson var ráðinn stjórnandi Karlakórs Keflavíkur í haust. Tók hann við af Vilberg Viggóssyni sem stjórnaði kórnum í mörg ár. Guðlaugur stjórnar einnig Lögreglukór Reykjavíkur og syngur sjálfur í kór og kemur fram sem einsöngvari. Páll segir að með nýjum stjórnanda hafi áherslur aðeins breyst. 
Guðlaugur leggi áherslu á raddþjálfun og að hver og einn syngi meira sjálfstætt. Telur hann að kórinn sem hljómmeiri en verið hafi. 
Guðlaugur er líflegur stjórnandi og leggur sig allan í söngstjórnina, eins og kom fram á fyrstu vortónleikum kórsins í Ytri-Njarðvíkurkirkju í fyrrakvöld. Páll segir að einnig sé lögð meiri áhersla á skemmtanagildið. Dagskráin sé léttari sem og allt yfirbragð skemmtunarinnar. Þannig eru nú allmörg lög eftir Bellmann á dagskránni. Einnig sænsk þjóðlög í djassútsetningu. Er þetta liður í því að markaðssetja kórinn því kórfélagar vilja taka að sér að koma fram við skemmtanir og hvers kyns tækifæri. 
«Ef ég hef ekki gaman af þessu sjálfur get ég ekki ætlast til að aðrir hafi það,» segir Guðlaugur þegar hann er spurður út í tjáningu stjórnandans á sviðinu. «Maður þarf oft að leggja sig fram við að ná upp stemningu og fá það besta út úr hópnum. Svo er um að gera að gefa svolítið af sjálfum sér.» 
Guðlaugur segist reyna að blanda saman einsöng, hljóðfæraleik og kórsöng til að gera tónleikana sem besta skemmtun. Segir hann að karlakórarnir hafi verið í svolítið föstu formi og kominn sé tími til að gera svolítið átak í að koma þeim í takt við tímann. Á tónleikunum í Ytri-Njarðvíkurkirkju kom fram að stjórnandinn og kórfélagar eru samstiga í að auka gæðin og skemmta gestum. 
Tónleikar og söngferð
Davíð Ólafsson bassi og Steinn Erlingsson baritón er einsöngvarar með kórnum. Sigurður Marteinsson píanóleikari leikur undir og einnig rússnesku harmóníkusnillingarnir Juri og Vadim Fedorov og Þórólfur Þórsson á bassa. 
Karlakór Keflavíkur heldur tónleika í Seltjarnarneskirkju næstkomandi sunnudagskvöld og í Ytri-Njarðvíkurkirkju á mánudagskvöld. Í næstu viku er síðan haldið í söngför norður í land, sungið í Hríseyjarkirkju á fimmtudag, í gamla skólanum á Grenivík á föstudagskvöld og í Ýdölum í Aðaldal á laugardagskvöld. 
Þreytan líður hjá
