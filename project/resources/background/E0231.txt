Eftir Jóhönnu Ingvarsdóttur join@mbl.is Æskuvinkonurnar og matgæðingarnir Gunnhildur Gísladóttir, iðjuþjálfi á Reykjalundi, og Sigríður Tryggvadóttir margmiðlunarfræðingur voru báðar í fæðingarorlofi fyrir þremur árum þegar þær ákváðu að ráðast í gerð myndskreyttrar matreiðslubókar með heimilislegum uppskriftum og innkaupalistum fyrir vikuna.
Þær bjuggu til matseðla fyrir fjórar vikur og fylgir hverri viku innkaupalisti fyrir vikuna. 
«Við vinkonurnar vorum að ræða það einn daginn í fæðingarorlofinu hvað við værum blankar og fórum að upphugsa einhverjar sparnaðarleiðir. Við komumst að því að í hvert skipti sem við fórum út í búð fylltum við pokann fyrir marga þúsundkalla, en ef við einskorðuðum okkur við það að fara einu sinni í viku í heimilisinnkaupin eyddum við minna. Þetta var dálítið merkileg uppgötvun auk þess sem við þolum hvorugar að heyra spurninguna: «Hvað á að vera í matinn í kvöld?» segir Gunnhildur í spjalli við Daglegt líf. 
Vikuleg matarinnkaup
Til þess að forða sér frá því að þurfa að svara spurningum á borð við þessa greip hún til þess ráðs að útbúa matarlista fyrir hvern dag vikunnar á sínu heimili svo að fjölskyldumeðlimirnir gætu einfaldlega lesið sér til um matseðilinn hverju sinni. Matseðlarnir söfnuðust upp þegar frá leið og hefur Gunnhildur nú komið sér upp 36 vikna matseðlum og aftan á hverjum seðli er að finna innkaupalista fyrir viðkomandi viku. «Við hjónin förum einu sinni í viku í Bónus og vitum þá nákvæmlega hvað við þurfum að kaupa inn. 
Í stað þess að þurfa að velta innkaupunum fyrir mér og skrifa niður innkaupalista fyrir hverja verslunarferð er allt klappað og klárt og hef ég komist að því að góð skipulagning getur sparað mikla peninga, en nærri lætur að ég eyði um 45 þúsund krónum á mánuði í mat og hreinlætisvörur,» segir Gunnhildur, sem rekur fimm manna heimili og stundum sex. 
Sigríður hafði tileinkað sér svipaðar aðferðir við matarinnkaupin, en hún rekur fjögurra manna fjölskyldu. 
Eiginmennirnir kátir
Þar sem þær stöllur hafa líka haft þann sið nokkuð lengi að búa sjálfar til jólagjafir til vina og fjölskyldu brugðu þær á það ráð að búa til matreiðslubækur með vikuáætlunum og innkaupalistum svo aðrir gætu tileinkað sér sparnaðarleiðir og skipulagningu vinkvennanna. 
«Matreiðslubókin geymir 28 uppskriftir að fjölbreyttum og heimilislegum mat, allt frá súpum og pastaréttum upp í fisk- og kjötrétti. Þetta uppátæki okkar féll alveg rosalega vel í kramið hjá ættingjunum og það er meira að segja farið að rukka okkur um annað bindi. Það varð að vonum talsverð vinna í kringum þetta stúss okkar og þurftum við að prufukeyra uppskriftirnar áður en við lögðum blessun okkar yfir réttina. Við vinkonurnar vorum því í mikilli tilraunastarfsemi í eldhúsunum okkar fyrir þessi jól, ýmist hvor í sínu lagi eða saman, og urðu eiginmenn okkar mjög kátir með allan þennan myndarskap enda var alltaf verið að prófa eitthvað nýtt. Allar leiðbeiningar við matseldina eru tíundaðar nákvæmlega í uppskriftabókinni svo að sá í fjölskyldunni sem fyrstur kemur heim getur bara byrjað á eldamennskunni. Það þarf því ekkert endilega að sitja og bíða eftir að mamman skili sér heim úr vinnu í tæka tíð fyrir matseldina.» 
Daglegt líf falaðist eftir þremur uppskriftum úr fínu matreiðslubókinni og urðu þær stöllur að sjálfsögðu við þeirri bón. Fyrir valinu urðu gulrótarsúpa, ýsuflök með eplum og gulrótum og ofnbakað læri með hvítlaukskartöflum og sælgætissalati. Uppskriftirnar eru fyrir fjóra til sex. 
Gulrótarsúpa 
1 kg rifnar gulrætur
2 hakkaðir laukar 
1 tsk karrí 
1 msk matarolía 
1 grænmetisteningur 
1 lítri heitt vatn 
110 g piparostur 
1/2 tsk salt 
Snöggsteikið gulrætur og lauka í olíunni, bætið karríi saman við. Leysið grænmetisteninginn upp í vtninu, hellið yfir grænmetið og saltið. Látið krauma í 20 mínútur. Bætið ostinum saman við og bræðið án þess að súpan sjóði. 
Ýsuflök með eplum 
og gulrótum 
3 meðalstór ýsuflök
1 msk matarolía til steikingar 
1 msk sítrónusafi 
1 tsk salt 
11/2 tsk gult aromat 
4-6 gulrætur, skornar í sneiðar 
1 rautt epli, skorið í bita 
500 g kartöflur 
1/2 haus blaðsalat, hreinsað 
og skorið 
5 tómatar, hreinsaðir og 
skornir í bita 
Flakið og beinhreinsið fiskinn. Skerið hvert flak í 3-4 bita. Smyrjið pönnuna með matarolíu og raðið fiskbitunum á hana. Hellið sítrónusafanum yfir fiskinn og kryddið með salti og aromat. Dreifið gulrótunum og eplinu yfir fiskinn. Setjið lok á pönnuna og sjóðið við vægan hita í 10-15 mín. Sjóðið kartöflurnar í vatni í 20-25 mín. Setjið salatið og tómatana í skál og blandið saman. 
Ofnbakað læri með 
hvítlaukskartöflum 
og sælgætissalati 
Stráið season all-kryddi vel yfir lærið. Nuddið kjötið vel á eftir. Skerið 1 cm breiðar og 2 cm djúpar skorur í allt lærið, u.þ.b. tíu göt, og stingið hvítlauksrifjum niður í skorurnar. Bakið í potti í ofni í 1-11/2 tíma við 180°C. 
Hvítlaukskartöflur 
600 g kartöflur
1 tsk salt 
1 tsk pipar 
1/2 meðalstór laukur, saxaður 
2 hvítlauksrif, söxuð 
150 ml rjómi 
50 ml mjólk 
2 msk maizena-sósujafnari, ljós 
Afhýðið kartöflurnar og skerið í þunnar sveiðar. Raðið einu lagi af kartöflunum í smurt eldfast form. Stráið salti og pipar yfir. Raðið öðru lagi af kartöflum og stráið salti og pipar yfir og svona koll af kolli. 
Stráið, auk salts og pipars, lauk og hvítlauk yfir efsta lagið af kartöflunum. Blandið saman mjólk, rjóma og sósujafnara og hellið yfir kartöflurnar. Bakið í ofni við 180°C í 50-60 mínútur. 
Sælgætissalat 
2 búnt spergilkál 
1 rauðlaukur, saxaður 
1 dl sólblómakjarnar 
11/2 dl majones 
1 dl sykur 
3 tsk rauðvínsedik 
300 g beikon í strimlum 
Skerið stilkana af spergilkálinu, skerið það í greinar og blandið því, ásamt lauk og sólblómakjörnum, saman í skál. 
Hrærið saman majones, sykur og rauðvínsedik, hellið sósunni yfir salatið og látið standa í ísskáp í þrjá tíma. Steikið og kælið beikonið og stráið því yfir salatið áður en það er borið fram.
