«VIÐ TELJUM að við munum ná saman við breiðan hóp fjárfesta fyrir miðjan maí,» sagði Agnes Bragadóttir, formaður Almennings ehf., í samtali við Morgunblaðið í gærkvöld, en Agnes átti ásamt Orra Vigfússyni athafnamanni fundi með bæði erlendum og innlendum fjárfestum í London í gær. Voru þau að sögn afar ánægð með niðurstöðu fundanna og sögðu greinilegt að fjárfestar hefðu mikinn áhuga á Almenningi ehf. Á þessu stigi málsins eru engir samningar komnir á borðið, en að sögn Agnesar gera þau Orri sér í hugarlund að þau nái að mynda öflugan hóp fjárfesta á allra næstu vikum. 
Aðspurð segir Agnes um stóra fjárfesta að ræða, en sagðist á þessu stigi málsins ekki geta gefið upp hverja væri um að ræða þar sem hún væri bundin trúnaði. Gat hún þó upplýst að um væri að ræða mjög stór fyrirtæki. «Fyrirtæki sem hafa mikla reynslu af einkavæðingu síma bæði á evrópska og alþjóðlega vísu. Það er alveg ótrúlega mikil hreyfing með okkur og mikill vilji þessara fjárfesta að fá okkur til liðs við sig,» segir Agnes. 
Agnes segir íslenska símann greinilega höfða til erlendra fjárfesta, sem sæju möguleika á samlegðaráhrifum með samstarfi við önnur erlend símafyrirtæki og uppbyggingu á ákveðnum sviðum.
