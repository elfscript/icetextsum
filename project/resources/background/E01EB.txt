* PÉTUR Hafliði Marteinsson var í liði Hammarby sem lék á útivelli gegn nýliðum Assyriska í sænsku úrvalsdeildinni í knattspyrnu í gær. Hammarby sigraði 2:1 og lék Pétur frá upphafi til enda í leiknum. Leikurinn var lokaleikur fyrstu umferðar í sænsku úrvalsdeildinni. 
* ÓLAFUR Ingi Skúlason lék með varaliði Arsenal, sem vann Watford í gærkvöldi, 3:1. Með honum léku kappar eins og Sol Campbell, Pascal Cygan, Jeremie Aliadiere og Robin van Persie, sem fór á kostum í leiknum. Hann lagði upp tvö mörk fyrir Aliadiere áður en hann skoraði sjálfur mark úr aukaspyrnu. Þeir náðu mjög vel saman í fremstu víglínu. 
* LUCIENT Laurent, sem skoraði fyrsta markið í úrslitakeppni heimsmeistaramótsins í knattspyrnu, lést í gær, 97 ára að aldri. Laurent skoraði fyrsta mark Frakka í 4:1 sigri á Mexíkó í úrslitakeppni HM sem haldin var í Úrúgvæ árið 1930. Laurent lék 10 landsleiki fyrir Frakka og skoraði tvö mörk. 
* FYRRVERANDI heims- og Evrópumeistari með landsliði Frakklands í knattspyrnu, Franck Leboeuf , hefur ákveðið að hætta að leika sem atvinnumaður en hann hefur leikið í Katar undanfarin tvö ár. Leboeuf lék með Chelsea á Englandi áður en hann sneri til Frakklands og lék með Marseille fram til ársins 2003. Leboeuf lék 50 landsleiki fyrir Frakka , síðast árið 2002, en hann er 37 ára. 
* VINCE Carter, leikmaður NBA-liðsins New Jersey Nets, fór á kostum gegn Boston Celtics þar sem hann sjálfur skoraði 24 stig í fyrsta leikhluta á meðan Celtic skoraði aðeins 19 stig en alls skoraði Carter 45 stig í leiknum en Nets sigraði í leiknum með 99 stigum gegn 86 en Carter kom til Nets frá Toronto Raptors fyrr í vetur í leikmannaskiptum. 
* CRAIG Bellamy, sem leikur með Glasgow Celtic í Skotlandi, segir að hann hafi áhuga á að reyna fyrir sér hjá ensku úrvalsdeildarliði, en velski landsliðsmaðurinn er samningsbundinn enska úrvalsdeildarliðinu Newcastle . Bellamy segir að hann þekki m.a. þjálfaralið Blackburn sem fyrrverandi þjálfari velska landsliðsins, Mark Hughes , stýrir. Martin O'Neill, knattspyrnustjóri Celtic, segir að hann hafi áhuga á að semja við Bellamy en O'Neill telur að gæði skosku deildarinnar séu ekkin nógu mikil áskorun fyrir leikmanninn sem velji að fara til Englands á ný. 
* SINDRI Már Pálsson , skíðamaður úr Breiðabliki , keppti í risasvigi í Hemsedal í Noregi á mánudaginn og varð í 36. sæti. Fyrir það fékk hann 53,60 FIS-stig sem er hans besti árangur í greininni í vetur.
