FJÖLMENNI var á kynningarfundi Ferðaklúbbs Ingólfs Guðbrandssonar á fimmtudagskvöldið en þar var kynnt ein sú stærsta hópferð sem skipulögð hefur verið á Íslandi.
Farið verður umhverfis jörðina á 30 dögum og tíu helstu áfangastaðir norðan miðbaugs heimsóttir. 
Ferðin byrjar í Delhi á Indlandi en meðal annarra staða sem farið verður til eru; Agra og Jaipur á Indlandi, Bangkok í Tælandi, Peking og Shanghæ í Kína, Tókíó í Japan, Honolulu á Hawaí og San Francisco í Bandaríkjunum. 
Allir þessir áfangastaðir eru í miklu uppáhaldi hjá Ingólfi, það besta sem heimurinn býður upp á, og hefur hann margsinnis komið til þeirra áður. Ferðin er þaulhugsuð og skipulögð en þó verður fólki gefið færi á að ráða sér sjálft. 
«Á fundinum sýndum við fólki myndir frá áfangastöðum ferðarinnar og voru allir mjög heillaðir enda er mikið til ferðarinnar vandað. Búið verður á fimm stjörnu hótelum og allar kynnisferðir innifaldar í verðinu,» segir Ingólfur. 
«Fólk var það ánægt með kynninguna að 30 manns staðfestu ferð sína eftir fundinn og því er orðið uppselt. Ég er þó að athuga hvort hægt sé að bæta við nokkrum sætum. Ferðin á eftir að hafa mikil áhrif á fólkið sem mun koma til baka með nýja sýn á heiminn.» 
Sjálfur segist Ingólfur hafa farið til 144 landa á lífsleiðinni og mörgum sinnum til sumra þeirra. 
Ferðin umhverfis jörðina á 30 dögum verður hafin annan október næstkomandi.
