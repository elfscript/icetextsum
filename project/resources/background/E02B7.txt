ALBÖNSK stjórnvöld vilja gefa sér lengri tíma til að skoða drög að samningi við Landsvirkjun og fleiri aðila um byggingu 70 MW vatnsaflsvirkjunar í landinu.
Eins og fram hefur komið í Morgunblaðinu hefur Landsvirkjun haft uppi þessi virkjunaráform í Albaníu. Reiknað er með að framkvæmdin muni kosta 8-9 milljarða króna og standist gerðar tímaáætlanir á virkjunin að vera komin í gagnið árið 2009. Er henni ætlað að selja raforku á almennan markað. 
Agnar Olsen, framkvæmdastjóri verkfræði- og framkvæmdasviðs Landsvirkjunar, segir að í nýlegri ferð til Albaníu hafi verið búist við að skrifað yrði undir samninga en Albanar hafi viljað gefa sér lengri tíma. Fara samningsdrögin til skoðunar í ráðuneytum þar í landi, síðan fyrir ríkisstjórn og loks til staðfestingar á albanska þinginu. Agnar vonast til að þetta takist áður en þingið fer í sumarfrí og efnt verður til kosninga. 
Að sögn Agnars fær Landsvirkjun, og það félag sem stofna á í kringum framkvæmdina, tólf mánuði til að fjármagna virkjunina. Ef með þarf er ákvæði í samningnum um lengri tíma til fjármögnunar. Agnar segir það alveg eins vera inni í myndinni að íslenskir bankar leggi til fjármagn. Eftir eigi að koma í ljós hvaða kjör bjóðist þannig að kröfur Landsvirkjunar um arðsemi verksins standist. 
Eins og áður hefur komið fram í Morgunblaðinu er Landsvirkjun einnig að skoða möguleika á vatnsaflsvirkjunum í Póllandi. Agnar segir Rúmeníu einnig koma til greina en þessi mál séu mun styttra á veg komin en áformin í Albaníu sem hafa verið upp í nærri þrjú ár.
