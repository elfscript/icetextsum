* GUÐJÓN L. Sigurðsson og Ólafur Haraldsson , handknattleiksdómarar, dæmdu sinn síðasta leik hér á landi í gærkvöldi. Þeir hafa ákveðið að hætta dómgæslu en eiga einn leik í Evrópukeppninni eftir. Þeir hafa verið lengi að, Guðjón frá 1972 og Ólafur frá 1974.
* BJARNÓLFUR Lárusson úr KR og Jens Sævarsson úr Þrótti , sem voru reknir af velli í úrslitaleik deildabikarsins í knattspyrnu í gær, þurfa að bíða í níu mánuði eftir því að afplána refsinguna fyrir það. Spjöld í deildabikar hafa ekki áhrif á Íslandsmótið og þeir verða því í banni þegar næsta deildabikarkeppnin hefst í febrúar á næsta ári. 
* TRYGGVI Bjarnason og Sölvi Sturluson , sem hafa leikið sem miðverðir með KR undanfarnar vikur, voru ekki með í úrslitaleik deildabikarsins gegn Þrótti í gær þar sem báðir tóku út leikbann. Tryggvi var rekinn af velli í annað sinn í mótinu þegar KR vann ÍBV í átta liða úrslitunum og fékk þá tveggja leikja bann. 
* KRISTJÁN Finnbogason , Arnar Gunnlaugsson, Bjarki Gunnlaugsson og Ágúst Gylfason voru ekki með KR vegna smávægilegra meiðsla en verða tilbúnir í slaginn þegar Íslandsmótið hefst. Sama er að segja um Halldór Hilmisson Þróttara sem er að jafna sig af meiðslum en þau eru ekki alvarleg. 
* ATLI Jóhannsson verður líklega ekki með ÍBV þegar Íslandsmótið í knattspyrnu hefst hinn 16. maí. Atli er meiddur í baki og hefur ekki verið með í síðustu leikjum Eyjamanna. 
* SCOTT Cassie , skoski knattspyrnumaðurinn sem kom til reynslu hjá ÍA , er farinn aftur. Hann var með í 5 mínútur á æfingu liðsins í fyrrakvöld en þá tóku meiðsli í baki sig upp og hann varð að hætta. 
* ÓSKAR Örn Hauksson skoraði tvö marka Grindvíkinga sem unnu 1. deildarlið Breiðabliks með yfirburðum, 5:1, í æfingaleik í Grindavík í fyrradag. 
* HJÁLMAR Jónsson var hvíldur ásamt fimm öðrum fastamönnum hjá IFK Gautaborg þegar lið hans sótti 3. deildarliðið Skelleftå heim í sænsku bikarkeppninni í knattspyrnu í gær. Það kom ekki að sök því Gautaborgarliðið vann yfirburðasigur, 11:2. 
* GUÐMUNDUR Viðar Mete lék sinn fyrsta leik á tímabilinu með Norrköping , eftir langvarandi meiðsli, þegar lið hans vann Lund , 4:1, á útivelli í sænsku bikarkeppninni í gær. Stefán Þ. Þórðarson var hins vegar ekki í liði Norrköping að þessu sinni. 
* KÁRI Árnason lék ekki með Djurgården vegna veikinda og Sölvi Geir Ottesen vegna meiðsla þegar lið þeirra vann Väsby , 2:0, á útivelli í sænska bikarnum í gær. 
* GUNNAR Lúðvík Nelson úr Karatefélagi Reykjavíkur var valinn efnilegasti karatemaður landsins á uppskeruhátíð Karatesambandsins . Auður Olga Skúladóttir úr Þórshamri var valin efnilegasta karatekonan. Bikarmeistarar urðu þau Jón Ingi Þorvaldsson og Sólveig Sigurðardóttir sem bæði eru í Þórshamri. 
* TOTTENHAM varð fyrir miklu áfalli þegar ljóst varð að Paul Robinson markvörður liðsins léki ekki síðustu tvo leiki liðsins í deildinni. Þar með telja forráðamenn liðsins að möguleikinn á sæti í UEFA bikarnum minnki. Robinson meiddist á hné þegar hann lenti í samstuði við Darius Vassell leikmann Aston Villa . 
* TÉKKNESKI markvörðurinn Radek Czerny fer í mark Tottenham í staði Robinsons , en hann er 29 ára gamall og í láni frá Slavía Prag . Tottenham er í 7. sæti og heimsækir Middlesbrough um helgina.
