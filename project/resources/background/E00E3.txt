Eftir ítrekuð skemmdarverk á útilistaverkinu Vindspili eftir Einar Má Guðvarðarson hefur Marín Hrafnsdóttir, menningar- og ferðamálafulltrúi Hafnarfjarðarbæjar, séð þann kost vænstan að fjarlægja verkið af þeim stað sem því var valinn í Hellisgerði og koma því fyrir í geymslu til að það verði ekki fyrir frekari skemmdum. 
Marín segir að nú sé verið að leita að nýjum stað fyrir verkið, og sé verið að skoða möguleika nærri Hafnarborg og Strandgötunni. Hún segir að þrátt fyrir að verkið hafi verið styrkt í samvinnu við listamanninn hafi það ekki dugað til, of auðvelt hafi verið að hanga í járnstöngum sem hafi bognað. Marín segir það greinilegt að ef útilistaverk séu sett á stað þar sem engin umferð sé og hægt að athafna sig óáreittur sé mjög líklegt að verkin verði fyrir skemmdarverkum.
