YFIRNEFND Mannréttindadómstólsins í Strassborg hefur hafnað beiðni íslenska ríkisins um að taka fyrir bótaþáttinn í dómi sem dómstólinn kvað upp í máli sem Kjartan Ásmundsson, fyrrverandi sjómaður, höfðaði gegn íslenska ríkinu vegna ólögmætrar skerðingar á lífeyrisréttindum hans. Þar með hefur Kjartan unnið fullnaðarsigur í málinu en áður hafði bæði Héraðsdómur Reykjavíkur og Hæstiréttur Íslands dæmt honum í óhag. 
Upphaf málsins er að árið 1978 slasaðist Kjartan alvarlega á fæti við störf sín um borð í togara og var Kjartan, sem var þrautreyndur sjómaður, metinn til 100% örorku til fyrri starfa. Árið 1994 tóku gildi ný lög sem urðu til þess að allar bótagreiðslur til hans úr Lífeyrissjóði sjómanna féllu niður en alls urðu 54 sjóðfélagar fyrir skerðingu bóta vegna þessa. Lagabreytingin var gerð að frumkvæði lífeyrissjóðsins sem stóð illa á þessum árum. Kjartan undi ekki þessum breytingum og höfðaði mál, fyrst fyrir héraðsdómi, svo Hæstarétti og loks Mannréttindadómstóli Evrópu. 
Í október komst Mannréttindadómstóllinn að þeirri niðurstöðu að íslenska ríkið hefði brotið gegn ákvæðum Mannréttindasáttmála Evrópu með því að svipta hann bótalaust áunnum lífeyrisréttindum frá Lífeyrissjóði sjómanna. Voru honum dæmdar 75 þúsund evrur vegna fjárhagstjóns, 1.500 evrur vegna annars tjóns og 20 þúsund evrur í málskostnað. Þá samsvaraði upphæðin um átta milljónum íslenskra króna. 
Íslenska ríkið ákvað að vísa bótaþætti dómsins til yfirdeildarinnar á þeim grundvelli að Kjartan hefði ekki orðið fyrir fjárhagstjóni af völdum lagabreytingarinnar. Stærstum hluta mála sem vísað er til yfirdeildarinnar er vísað frá og, eins og fyrr segir, urðu það örlög áfrýjunar íslenska ríkisins. 
Fullnaðarsigur
Niðurstaða Mannréttindadómstólsins er endanleg og því ber ríkinu nú að greiða Kjartani þær bætur sem honum voru dæmdar. Lilja Jónasdóttir hrl., lögmaður Kjartans, fagnar þessari niðurstöðu en sagði að hún hefði þó ekki komið sér á óvart. Það hefði á hinn bóginn komið henni verulega á óvart ef dómstóllinn hefði samþykkt áfrýjunarbeiðni ríkisins enda hafi málið ekki uppfyllt skilyrði til meðferðar hjá yfirdeild dómsins. Með þessari niðurstöðu hefði unnist fullnaðarsigur, í niðurstöðunni fælist viðurkenning dómstólsins á því að ríkið hefði brotið gegn ákvæðum Mannréttindasáttmálans um friðhelgi eignaréttarins með lagabreytingunni árið 1994. 
Aðspurð sagði Lilja að vissulega geti dómurinn í máli Kjartans verið fordæmisgefandi í málum þeirra 53 sem eru í sömu stöðu gagnvart Lífeyrissjóði sjómanna og Kjartan. Einnig geti mál hans verið fordæmisgefandi fyrir lífeyrisþega í öðrum lífeyrissjóðum sem svipað er ástatt fyrir. Hvert og eitt tilvik verði þó að skoða sérstaklega.
