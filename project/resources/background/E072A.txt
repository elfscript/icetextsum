SIGRÍÐUR Anna Þórðardóttir umhverfisráðherra afhenti fyrir helgina forráðamönnun verkfræðistofunnar Línuhönnunar vottunarskjal þess efnis að Línuhönnun væri fyrst verkfræðistofa á Íslandi til að hljóta umhverfisvottun samkvæmt ISO 14001 staðlinum. Það er British Standard Institute sem hefur vottað kerfi Línuhönnunar en BSI er einn virtasti fagaðili heims á þessu sviði. 
Með vottuninni er innleitt umhverfisstjórnunarkerfi hjá Línuhönnun þar sem öllum umhverfismálum er stýrt, hvort sem er innri eða ytri starfsemi stofunnar. Undir þetta fellur allt frá frá flokkun rusls til allra þjónustuverkefna sem Línuhönnun tekur að sér. 
Hefur gildi jafnt inn á við sem út á við
Að sögn Sigurðar Ragnarssonar, framkvæmdastjóra Línuhönnunar, lítur hann á þessa vottun tvíþætt. «Annars vegar hefur þessi vottun mikið gildi út á við, gagnvart okkar viðskiptavinum og hins vegar inn á við gagnvart fyrirtækinu og okkur sjálfum sem persónum. Gagnvart viðskiptavinum okkar hafa margir þeirra stærstu á borð við orkufyrirtæki og álfyrirtæki verið að feta inn á þessa braut og fá þessa vottun og því er mjög jákvætt fyrir okkur að vera á sömu nótum og þeir. Við viljum vera í fararbroddi í gæðamálum og vorum fyrsta verkfræðistofan til að fá ISO 9001 vottun. Umhverfismál eru að verða sífellt fyrirferðarmeiri í umræðunni og við viljum gefa þessu aukið vægi í okkar starfsemi. Við lítum á að það verði krafa í okkar umhverfi að vera með þessa vottun og viljum við með þessu vera á undan þeim kröfum. 
Með þessu er fyrirtækið einnig að leggja sitt af mörkum til umhverfismála en við höfum verið mjög umhverfissinnuð í starfsemi okkar s.s. flokkað rusl og svo framvegis,» segir Sigurður.
