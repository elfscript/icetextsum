Ellen Vala Schneider lögfræðingur fæddist 10. desember 1954. Hún lést í Washington D.C. 2. febrúar síðastliðinn og var útför hennar gerð 8. febrúar. 
Við Ellen Vala Schneider, uppáhaldsfrænka mín, kynntumst fyrst þegar við vorum báðar komnar yfir tvítugt. Ég var við nám við háskólann í Lundi í Svíþjóð, en Ellen var skiptinemi við danskan háskóla, þar sem hún lagði stund á nám í dönsku og í norrænni menningu. Þegar ég sá Ellen í fyrsta sinn varð mér ljóst að myndirnar sem við höfum fengið af henni frá Ameríku í gegnum árin lugu engu. Ellen var gullfalleg, há og grönn og tíguleg í fasi, með stór, brún geislandi augu, breitt, fallegt bros og alltaf stutt í hláturinn. Þegar við kvöddumst daginn eftir var eins og við höfðum þekkst alla ævi og oft sofið saman um helgar hjá afa og ömmu á Ásvallagötunni. Við vorum orðnar bestu vinkonur, enda annað ekki hægt, Ellen var svo skemmtileg og fyndin, svo hlý og umhyggjusöm að öllum leið vel í návist hennar.
Örlögin höguðu því þannig að nokkrum árum síðar var ég komin í framhaldsnám til New York borgar. Þá varð heimili foreldra Ellenar, þeirra Öddu móðursystur minnar og Henry í Falls Church í Virginíu, okkar annað heimili. 
Að loknu fyrrihluta námi í stjórnmálafræði frá Tuftsháskóla hóf Ellen laganám við Virginíuháskóla. Þangað heimsótti ég hana og var merkilegt að koma í þessa fallegu, virðulegu menntastofnun sem sjálfur Thomas Jefferson hafði sett á stofn á landareign sinni. Í leiðinni skoðuðum við heimili Thomas Jeffersons að Montecello, sem var ógleymanleg sjón. 
Eftir tveggja ára nám í lagaskólanum tók Ellen sér frí, forsetakosningar voru í uppsiglingu og mikið í húfi. Ellen hóf störf í kosningabaráttu Walters Mondale, þáverandi varaforseta Bandaríkjanna. Walter Mondale var ekki lengi að átta sig á kostum Ellenar og um leið skyldleika þeirra. Þau voru bæði af víkingakyni, hann af Norðmönnum kominn, hún af íslenskum ættum. Walter Mondale kallaði Ellen síðan aldrei annað en Iceland. 
Að afstöðnum kosningum hóf Ellen laganámið á ný og var varla komin aftur í skólann þegar hún hitti verðandi eiginmann sinn Matthew Jacobs, sem féll flatur fyrir henni við fyrstu sýn. Að loknu námi gengu þau í hjónaband og hófu búskap í Washington D.C. Fyrst í stað leigðu þau sér kjallaraíbúð í gömlu raðhúsi í hjarta borgarinnar. Eigandi hússins og íbúinn á efri hæðinni var læknir. Þegar þau voru að ganga frá leigusamningnum barst það í tal að Ellen væri af íslenskum ættum. Þá sagðist hann hafa þekkt einn Íslending, barnalækni að nafni Björn Guðbrandsson. Þeir höfðu unnið saman á Washington Children»s Hospital. Leigusalinn varð auðvitað yfir sig hissa þegar Ellen sagði að hann væri giftur móðursystur hennar. Svona var heimurinn lítill þrátt fyrir allt, en Ellen var mikill Íslandsvinur, land móður hennar var henni afar kært og hún dvaldi eitt sinn í Grænuhlíð 6 í hálft ár, lagði stund á íslenskunám og vann hjá Flugleiðum. 
Ellen og Matthew hófu strax lagastörf í Washington DC og farnaðist báðum mjög vel. Þau eignuðust fyrsta barn sitt, soninn Matthew Jr. árið 1984, seinni sonur þeirra John Henry, fæddist árið 1989. Skömmu eftir að John Henry fæddist hætti Ellen lagastörfum og helgaði sig upp frá því heimilinu og hinum ýmsu félagsmálum. Hún var til dæmis kennari í sunnudagaskóla Lútersku kirkjunnar í hverfinu sínu, hún gerðist virkur félagi í skólasamtökum skólaumdæmisins síns og stofnaði meðal annars sjóð sem styrkir efnilega námsmenn til háskólanáms. Svona mætti lengi telja, því Ellen þreyttist seint á því að gefa og gleðja aðra. Hún var líka stoð og stytta aldraðra foreldra sinna og tengdamóður. 
Heimili Ellenar og Matthews stóð öllum opið og dóttir okkar Adda var ekki ýkja gömul þegar hún dvaldi hjá þeim í fyrsta sinn hluta úr sumri og tók miklu ástfóstri við þau öll. Matthew Jr. sem er ári eldri en hún var henni sem bróðir og Ellen sem önnur móðir. Þegar hún hóf háskólanám í New Haven í Connecticut víðsfjarri heimahögum varð heimili Ellenar og Matthews í Chevy Chase hennar annað heimili. Þegar við foreldrar hennar dvöldum árlangt á Spáni, þá gengu Ellen og Matthew henni í foreldra stað og heimsóttu hana yfir foreldrahelgina, sem haldin er árlega fyrir fyrsta árs nemendur háskólans. Fyrir það verður þeim aldrei fullþakkað. 
Rétt fyrir jólin 2004 þá kom ég við í Washington D.C. á leið minni heim frá Íslandi. Ég gat ekki látið neitt tækifæri ónotað til að heilsa upp á Öddu og Henry, þau eru bæði yfir áttrætt og geta kvatt þennan heim hvenær sem er. Ég bjó hjá Ellen og síðasta daginn minn þar áttum við Ellen saman einar. Þetta var einn fyrsti kaldi dagur vetrarins, heiður og bjartur, svo við dúðuðum okkur upp og fórum í göngu um fallega hverfið hennar, ræddum um heima og geima og borðuðum síðan saman hádegisverð í miðbæ Bethesda. Þegar ég kvaddi Ellen, þessa glæsilegu og góðu frænku mína á tröppunum á fallega heimilinu hennar síðar þennan fagra vetrardag, vissi ég ekki að ég hafði í raun komið til að kveðja hana í hinsta sinn. - Adda og Henry lifa enn og vona ég að guð og góðir vættir verndi þau og styrki í þessari miklu sorg. - Hvíl þú í friði, elsku Ellen Vala mín. 
Inga Dóra Björnsdóttir.
