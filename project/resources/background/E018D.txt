Bandarísk hreyfing hyggst efna til mótmæla í Róm í dag gegn þeirri ákvörðun embættismanna í Páfagarði að fela bandaríska kardinálanum Bernard Francis Law að syngja messu til minningar um Jóhannes Pál II páfa.
Law sagði af sér sem erkibiskup rómversk-kaþólsku kirkjunnar í Boston fyrir tveimur árum eftir að hafa verið gagnrýndur harðlega fyrir að láta undir höfuð leggjast að refsa prestum sem níddust kynferðislega á börnum. 
«Salti nuddað í sárin»
Hreyfing fórnarlamba kynferðisbrota kaþólskra presta í Bandaríkjunum, SNAP, stendur fyrir mótmælunum í Róm. 
Formaður hreyfingarinnar, Barbara Blaine, sagði að forystumenn hennar hygðust afhenda fólki dreifirit fyrir utan kirkjuna þar sem messan verður haldin. Samtökin ráðgera fleiri mótmælaaðgerðir í Róm á næstu dögum. 
«Með þessu er salti nuddað í sár fórnarlambanna,» sagði Blaine um þá ákvörðun að fela Law að syngja messuna. 
Eftir að Law neyddist til að segja af sér vegna hneykslismálanna í Boston gerði páfi hann að forstöðumanni kirkju í Róm þar sem messan verður haldin. 
Margir kaþólskir Bandaríkjamenn líta enn á Law sem tákn kirkjuvalds sem verndaði prestana fremur en ung fórnarlömb þeirra. Í dómsskjölum kom fram að Law flutti presta, sem sakaðir voru um kynferðisbrot, á milli sókna án þess að skýra frá þessum ásökunum.
