Sigrún Hulda Jónsdóttir fæddist í Reykjavík 25. október 1947. Hún lést á krabbameinsdeild Landspítala - háskólasjúkrahúss 9. apríl síðastliðinn. Foreldrar hennar eru Guðrún Helga Karlsdóttir, f. 24. júní 1917, og Jón Guðjónsson, f. 10. júlí 1917, d. 4. desember 1993. Systkini Sigrúnar eru Kristín Gyða, f. 10. mars 1944, Inga Dóra, f. 2. desember 1952, og Guðjón Már, f. 12. júní 1956.
Árið 1966 giftist Sigrún Jóhanni Þórarinssyni. Börn þeirra eru: 1) Guðrún Halldóra leikskólakennari, f. 3. ágúst 1966. Maður hennar Arnar Guðmundsson. Dætur þeirra eru Hulda Björg og Arna Ýr. 2) Berglind lífefnafræðingur, f. 11. desember 1973. Maður hennar Hreinn Sigurðsson. Dóttir þeirra er Sigrún Hulda. Fyrir átti Hreinn börnin Sigurð og Bertu. 3) Einar Hrafn tæknifræðingur, f. 25. júlí 1975. Kvæntur Sólveigu Guðfinnsdóttur. Dætur þeirra eru Sædís Ósk og Eyrún Inga. Sigrún og Jóhann slitu samvistum. 
Eftirlifandi maður Sigrúnar er Bjarni Björnsson fóðurfræðingur, f. 11. október 1943. Börn hans af fyrra hjónabandi eru Björn og Guðfinna. 
Sigrún ólst upp í Reykjavík og lærði tækniteiknun í Iðnskólanum í Reykjavík. Hún bjó á Húsavík á árunum 1976-1987 en flutti þá í Kópavog. Sigrún starfaði á Verkfræðistofu Sigurðar Thoroddsen frá árinu 1987 til dauðadags. 
Útför Sigrúnar verður gerð frá Digraneskirkju í dag og hefst athöfnin klukkan 13. 
Ég kynntist Sigrúnu fyrst þegar ég fór að búa með bróður hennar Guðjóni Má. Sigrún bjó þá á Húsavík og við í Reykjavík þannig að við hittumst ekki mjög oft fyrstu árin. Við fluttum síðan til Danmerkur og seinna til Seyðisfjarðar og hún til Reykjavíkur en alltaf hefur verið tækifæri til að hittast, hvort sem er í Reykjavík, Seyðisfirði eða á Húsavík þar sem Gunna Dóra dóttir Sigrúnar býr. Fjölskylda Sigrúnar hefur alla tíð staðið mjög þétt saman og samgangur verið mikill og góð samheldni innan hennar. Þannig hefur það verið þegar fermingar, brúðkaup eða afmæli eru í fjölskyldunni, þá skipta vegalengdir milli staða ekki máli. Það mæta allir sem vettlingi geta valdið. Ég minnist þess þegar eldri sonur okkar Guðjóns fæddist, þá kom öll fjölskylda Guðjóns austur á Seyðisfjörð, þegar drengurinn var skírður. Í leiðinni var farið í útilegu í Atlavík en það hafði verið vani að fara reglulega saman í útlegu. En daginn fyrir skírnina rigndi látlaust, þannig að ákveðið var að koma niður á Seyðisfjörð og gista hjá okkur Guðjóni. Í lítilli stofunni okkar lágu allir í einni flatsæng, hver innan um annan og var ekki annað séð en vel færi á með fólki þó þröngt væri. Það var einstaklega gott að vera nálægt Sigrúnu, því hún var alltaf svo kát og hress. Barlómur, kvart og kvein var ekki til í hennar orðabók, þó mátti hún reyna ýmislegt basl í gegnum árin. Hvers konar handavinna og föndur voru henni hugleikin og síðustu árin einbeitti hún sér að því að mála postulín og liggja eftir hana margir fallegir munir sem unnir voru af miklu næmi og hlýleika sem einkenndi Sigrúnu. Sigrún var mjög glæsileg kona og hafði unun af því að klæða sig fallega.
Sigrún greindist með krabbamein fyrir tæpu ári síðan og af eindæma krafti og þoli hefur hún barist hetjulega án þess að barma sér. Fjölskyldan og vinafólk gerðu henni kleift að vera sem allra mest heima og hafa staðið sem klettar við hlið hennar í þessum miklu erfiðleikum. Eftir standa margar og góðar minningar um einstaka konu sem gott er að ylja sér á í framtíðinni. 
Ég kveð þig, hugann heillar minning blíð
hjartans þakkir fyrir liðna tíð 
lifðu sæl á ljóssins friðar strönd, 
leiðir sjálfur Drottinn þig við hönd. 
(Guðrún Jóhannsdóttir.) 
Elsku Bjarni, Dúna, Gunna Dóra, Berglind, Einar Hrafn og fjölskyldur, innilegar samúðarkveðjur til ykkar allra. 
Ólafía Þ. Stefánsdóttir.
Ég segi stundum að ég eigi fjórar mömmur; eina mömmu, eina ömmu og tvær móðursystur. Og núna ert þú farin, Sigrún. Það er furðulegt að hugsa til þess að systurnar séu tvær eftir, þið voruð svo mikið þríeyki. Þær eru ófáar hlátursgusurnar sem hafa komið frá ykkur og oft sem að þú veltist um af hlátri. En það gátu lika verið læti í ykkur þegar þið ætluðuð allar að stjórna. Mamma er líka yngst þannig að eldri systrum fannst alveg sjálfsagt að skipta sér af okkur, sem er gott og ég ríkari fyrir vikið. Stundum skipti ekki máli hvort þú varst mamma eða móðursystir þegar þurfti að skamma mig, sauma á mig kjól, senda mig til útlanda, redda mér vinnu og svo framvegis. 
Núna er ég þakklát fyrir hvað samgangurinn var mikill og ég þekkti þig vel. Þakklát fyrir endalaus matarboð og veislur, ef það er tilefni til að halda veislu þá er haldin veisla, voru þín orð. 
Þakklát fyrir öll ferðalögin og samkomur úti á landi, nú síðast á Húsavík þar sem þú mættir glerfín í afmælið hans Adda þótt þú værir orðin veik. Ég er líka glöð yfir því að þið Bjarni komuð í heimsókn til mín til New York, það var mjög gaman að hafa ykkur og geta sýnt ykkur borgina. Við gerðum grín að því að það væru ekki allar «töntur» sem létu sig hafa það að sofa á gólfinu hjá systurdóttur sinni í Brooklyn en þér fannst það fínt, enda fjölskyldan vön að hrúga sér á gólfið á ferðalögum. Þig munaði ekki um að laga fyrir mig uppábrot á buxum yfir morgunkaffinu og kaupa nokkrar nauðsynjar sem þér fannst vanta á heimilið, eins og gulrótarflysjara, af gyðingunum í hverfinu. 
Það var líka gott að hafa þig á staðnum sumrin sem ég vann á VST. 
Þegar ég var búin að brenna súpuna fyrir verkfræðingana, korter í hádegi, þá gat ég kallað á þig og þú komst hlaupandi og bjargaðir málunum og varst snögg að því. Þú varst líka yfirleitt snögg að öllu og ekkert að vandræðast yfir hlutunum heldur framkvæmdir þá. Ég man að ég var orðin frekar gömul þegar ég tók fyrst eftir að höndin á þér var öðruvísi en annarra en það stoppaði þig aldrei við að gera alla skapaða hluti. Það þýddi heldur ekkert að ætla að kvarta og kveina ef þú varst nálægt, þú tókst það ekki í mál. Ég hugsa til þín þegar ég þarf að horfa fram á veginn og taka hlutunum eins og þeir eru. 
Þegar við fluttum úr Lækjarselinu hjálpaðir þú okkur að tæma húsið og þegar allt var komið og ég stóð í tómu herberginu mínu og ætlaði að fara að tárast og mamma í eldhúsinu, þá sagðirðu að þetta þýddi ekki og rakst alla út, þar með var sú kveðjustund búin og miklu auðveldari fyrir vikið. 
Það var mikið áfall fyrir fjölskylduna þegar fréttist af veikindum þínum, en það er aðdáunarvert hvernig þú barðist áfram. Það eru ekki nema tvær vikur síðan ég keypti indverskt silki í kjól á þig eins og þú baðst um. Þú ætlaðir ekki að gefast upp og gerðir það aldrei. Þær eru margar minningarnar og við munum sakna þín sárlega. Ég hefði viljað vera heima núna og kveðja þig en þar sem ég sit á þakinu á 500 ára gömlu gistiheimili og horfi á stjörnubjartan himininn yfir bláu borginni Jodhpur á Indlandi þá hugsa ég að þetta sé miklu betri kveðjustund og þér betur að skapi. Þú hafðir líka gaman af að ferðast, sjá nýja hluti og njóta lífsins. 
Elsku amma, mamma, Kristín, Guðjón, Bjarni, Gunna Dóra, Berglind, Einar Hrafn og fjölskyldan öll, Guð veri með ykkur. Kveðja frá Indlandi, 
Hanna Björk.
Það var fyrir tilviljun að leiðir okkar lágu saman í Leeds í Englandi 1964. Þar höfðum við ráðið okkur sem au-pair stúlkur, þá 16 ára gamlar. Strax tókst með okkur mjög góð vinátta sem haldist hefur fram á þennan dag. 
Á þessum árum blómstraði Bítlamenningin. Fyrstu tónleikarnir voru með sjálfum Bítlunum, hvílík upplifun. Síðan tóku hverjir tónleikarnir við af öðrum, Sandy Shaw, Cilla Black, The Animals og fleiri. Á Wimpy's kynntumst við skyndibitamenningunni og hamborgarar og franskar urðu uppáhaldsfæðan. 
Þegar það spurðist að KR ætti að leika á móti Liverpool í Bretlandi mættum við að sjálfsögðu til að styðja okkar menn. Mikið urðum við undrandi sjá aðdáendaskarann fyrir framan hótelið þar sem þeir bjuggu. Ekki höfðum við rennt grun í að KR væru svona vinsælir. Málið skýrðist hins vegar þegar Rolling Stones birtust í anddyrinu. Gulnuð eiginhandaráritun Bryan Jones, trommarans fræga sem nú er látinn, er til minningar um þennan atburð. Við höfðum allar lofað að koma heim aftur þetta sama kvöld, en hvernig var það hægt? Allar fengu heimild frá sínum fjölskyldum til að vera fram á næsta dag nema Sigrún. En hvað gerir sjálfstæð og klár ung stúlka frá Íslandi þegar henni finnst hún órétti beitt? Hún lætur slag standa og ákveður samt að vera lengur. Bretar sýndu slíku sjálfstæði lítinn skilning og daginn eftir ákvað Sigrún að hafa vistaskipti og lenti þá hjá mjög góðri fjölskyldu. 
Vináttan þróaðist áfram eftir að heim kom. Ýmislegt skemmtilegt höfum við gert saman í gegnum tíðina. Eftir því sem árin líða hafa makar okkar kynnst betur og þetta er orðinn stór vinahópur. 
Við þökkum allar yndislegu stundirnar sem við höfum átt saman. Sigrúnar verður sárt saknað í hinum vikulegu göngutúrum, gönguklúbbsins Frjálsra fóta og í hinni árlegu sumarbústaðaferð til Helgu og Óla. Sigrún skapaði þá hefð af sínum alkunna myndarskap að síðasta göngutúrnum á aðventu lauk í Reynihvammi hjá henni og Bjarna. Þar beið okkar alltaf hlaðborð af gómsætum heimatilbúnum jólasmákökum sem Sigrún bakaði af sínum einstaka myndarskap. Hún var dugleg að viðhalda gömlum og góðum siðvenjum sem flest okkar hafa látið af. 
Við fráfall Sigrúnar er skarð fyrir skildi. Hún var einstaklega listræn og dugleg, sama hvað hún tók sér fyrir hendur. Hún var frábær vinkona, ljúf, glöð og hafði yndislega nærveru. Á sólríku sumarkvöldi í júlí 2004 hélt vinahópurinn upp á 40 ára samveru - þar vantaði engan. 
Fjölskyldu hennar sendum við innilegar samúðarkveðjur. Blessuð sé minning Sigrúnar. 
Erna Freyja, Helga, Jóhanna Björk, Kristín Dan, Kristín
Jóns, Laufey og Oktavía. 
Nú þegar náttúran öll er að vakna til lífsins kveður Sigrún Hulda Jónsdóttir þennan heim. Eftir harða rimmu við vágestinn mikla lýtur hún í lægra haldi, hafði þó barist frækilega. Ekki voru æðruorðin uppi síðustu misserin þegar hún var innt eftir líðaninni. Sagði hreinskilnislega frá ástandinu, stundum erfiðu og stundum bærilegu. Íþyngdi ekki viðmælanda sínum og var þrátt fyrir veikindin hress í andanum. 
Sigrún kom til liðs við okkur á Verkfræðistofu Sigurðar Thoroddsen 1987 og hefur starfað sem tækniteiknari öll þau átján ár sem liðin eru síðan. Fyrst með tússpennann að vopni og síðan og miklu lengur tölvuna, skjáinn og lyklaborðið. Lengstum vann hún á húsagerðarsviði við gerð burðarvirkja-, lagna- og loftræsiteikninga. 
Í samstarfi var Sigrún traust og áreiðanleg. Hún gerði fyrst kröfur til sjálfs sín og síðan til annarra. Lét þó ekki eiga hjá sér ef henni fannst að sér vegið. Oft hafa vinnuhroturnar verið strangar þegar skiladagur verkefna nálgaðist óðfluga, mátti þá jafnan reiða sig á starfsfýsi hennar og vinnusemi. Og glaðlyndið og jafnlyndið. 
Við starfsfélagar Sigrúnar á verkfræðistofunni þökkum henni samfylgdina og eigum um hana minningu um heilsteypta og sterka konu, og sendum fjölskyldu hennar okkar dýpstu samúðarkveðjur. 
Starfsfélagar á Verkfræðistofu Sigurðar Thoroddsen.
Við Sigrún Hulda urðum vinkonur þegar við bjuggum á Húsavík. Þar áttum við saman gleði- og sorgarstundir, börnin okkar voru á svipuðum aldri, við vorum báðar að sunnan og vorum saman í JC. 
Margar skemmtilegar minningar fljúga í gegnum hugann frá þessum árum, afmælisboðin, hangikjötsveislurnar, gamlárskvöldin, ræðukeppnir, ógleymanleg helgi þegar við héldum framkvæmdastjórnarfund fyrir JC hreyfinguna eða bara stundirnar þegar við droppuðum við hjá hvor annarri í spjall. 
Svo flutti ég suður í Kópavoginn og nokkru seinna flutti Sigrún einnig þangað. 
Fyrst hittumst við ekki oft, hringdum í hvor aðra og hittumst í kaffispjalli í Kringlunni. 
Svo dreif hún mig í Soroptimistaklúbb Kópavogs þar sem hún var félagi. Nú vorum við ekki bara vinkonur heldur líka systur og samverustundum okkar fjölgaði. 
Fyrir um einu ári síðan greindist Sigrún með krabbamein og mér er svo minnisstætt þegar hún hringdi í mig og sagði mér frá þvi. Hún sagði að við hefðum áður gengið saman í baráttunni við þennan sjúkdóm þegar ég fékk hann fyrir nokkrum árum. Ég læknaðist og hún ætlaði að gera það líka. 
Sigrún var baráttukona og neitaði að láta sjúkdóminn buga sig. Þrátt fyrir áföll þá sagði hún alltaf «Brekkan verður aðeins brattari um tíma en ég ætla að komast hana». 
Á þessu ári og þó sérstaklega síðustu vikurnar höfum við rætt margt saman, hugsanir okkar og væntingar. 
Við ræddum dauðann en bara sem endanlok einhvern tíma. Sigrún var alls ekki komin að þeim endalokum og var bara ekki tilbúin að viðurkenna þau. 
Síðustu vikurnar voru erfiðar vegna sjúkdómsins en jafnframt var það svo ótrúlega gefandi að fylgjast með baráttu hennar og viljastyrk. Hún ætlaði aftur í vinnu og hún ætlaði í fleiri ferðalög um heiminn. En mennirnir áætla en Guð ræður. 
Ég kveð vinkonu mína Sigrúnu Huldu með orðum Guðrúnar Jóhannsdóttur frá Brautarholti. 
Ég kveð þig, hugann heillar minning blíð
hjartans þakkir fyrir liðna tíð 
lifðu sæl á ljóssins friðar strönd, 
leiðir sjálfur Drottinn þig við hönd. 
Elsku Bjarni, Gunna Dóra, Berglind og Einar Hrafn, við Geiri vottum ykkur og allri fjölskyldunni okkar dýpstu samúð í ykkar miklu sorg. 
Algóður Guð varðveiti minningu Sigrúnar Huldu. 
Þóra.
Elskuleg klúbbsystir okkar, Sigrún Hulda, er látin, langt um aldur fram, aðeins 57 ára að aldri. Sigrún Hulda gekk til liðs við Soroptimistaklúbb Kópavogs 1988, eftir að hún flutti frá Húsavík. Hún var stofnfélagi Soroptimistaklúbbs Húsavíkur sem stofnaður var 1983. Frá fyrsta degi sáum við hve góður og traustur félagi Sigrún Hulda var. Hún var alltaf tilbúin að taka að sér margvísleg störf fyrir klúbbinn, var m.a. formaður í tvö ár. Einnig tók hún að sér trúnaðarstörf fyrir Landssambandsstjórn Soroptimista. Það er ómetanlegt að eiga slíkan félaga sem Sigrún Hulda var. 
Margs er að minnast. Allar sumarbústaða-, gróðursetningar- og utanlandsferðirnar, aldrei lét hún sig vanta, hrókur alls fagnaðar. Síðasta ferðin hennar með okkur var sl. ár þegar við fórum að gróðursetja í spildunni okkar í Lækjarbotnum. Hún gat ekki tekið þátt í gróðursetningunni, en kom til að vera með og skemmta okkur. Það lýsir Sigrúnu Huldu, alltaf gefandi. 
Fyrir tæpu ári veiktist Sigrún Hulda. Hún tók því með fádæma æðruleysi, eins og hún sagði sjálf, þetta var verkefni sem hún þurfti að leysa. Henni tókst það vel enda ætlaði þessi einstaka kona að sigrast á erfiðum sjúkdómi sínum. Alltaf hélt hún reisn sinni og glæsileika. 
Eftir sitjum við með sorg og söknuð í hjarta, en við eigum góðar minningar um Sigrúnu Huldu sem enginn getur frá okkur tekið. Þær eru perlur sem við geymum innst í hjörtum okkar. Við þökkum margar yndislegar samverustundir og biðjum góðan Guð að styrkja eiginmann hennar og fjölskylduna alla. 
F.h. Soroptimistaklúbbs Kópavogs 
Gréta og Hrafnhildur.
Elsku vinkona, þá er baráttunni lokið og þú beiðst lægri hlut þó svo að það væri ekki bilbug á þér að finna alveg til hins síðasta. Sárt er þín saknað en ljósi punkturinn er að nú þarft þú ekki að þjást lengur. Það var þér einni líkt hvað þú gerðir þér far um að vera elegant og vel til höfð hvernig svo sem þér leið. 
Kæra vinkona, mikið eigum við eftir að sakna þín sem vinar og vinnufélaga. Við þökkum þér allar yndislegu stundirnar sem við áttum saman í vinnunni og utan. Hver mætir nú í flottustu inniskónum í sumarbústaðinn og ekki þegjum við lengur saman við að mála á postulín. Þá viljum við þakka hvað þú varst alltaf tilbúinn að taka til hendinni og gera að veruleika hugmyndir okkar, hverjar svo sem þær nú voru. 
Ein veisla eða nokkur hundruð Sörur, það var nú ekki mikið mál, bara að hefjast handa og þá varst þú nú í essinu þínu þegar þú reyndir að stjórna okkur. Það tókst bara nokkuð vel, því það var einhvernveginn sjálfsagt að þú stjórnaðir. Þú varst líka alltaf tilbúinn að hlusta á okkur þegar eitthvað bjátaði á og varst ekki feimin að segja þína skoðun á málunum. 
Já, margs er að minnast og hvað er þá helst, ótal minningar streyma um hugann. Við þökkum þér samfylgdina kæra vinkona. 
Góður Guð gefi þínum nánustu styrk. 
Þær gömlu á VST, 
Kristín, Anna, Klara, Katrín og Þorkatla. Sigrún móðursystir mín er látin. Þessi hlýja, lífsglaða, káta og listræna kona sem var búin að heyja hetjulega baráttu í næstum ár. Og nú er hún lögð af stað í sitt hinsta ferðalag. 
Sigrúnu voru ferðalög afar hugleikin og þótti henni gaman að segja frá ferðum sínum. Stundum sagði hún frá tímanum sem hún dvaldist í Englandi sem ung stúlka og var sá tími sveipaður ævintýraljóma. Hún sagði frá því þegar þær vinkonurnar fóru í bíó og borðuðu kíló af súkkulaði hver og þegar henni bauðst að syngja með Simon og Garfunkel rétt áður en þeir urðu heimsfrægir. En hún afþakkaði það góða boð. Eitt ferðalag er mér sérstaklega minnisstætt og það er þegar við systur ákváðum að bjóða mömmu okkar í óvissuferð til London í tilefni af sextugsafmæli hennar. Systur mömmu, þær Sigrún og Inga Dóra, ákváðu strax að koma með og skemmtum við okkur konunglega við að undirbúa ferðina. Þetta var fyrir rétt rúmu ári og ekki grunaði okkur hvað stutt væri í að Sigrún myndi veikjast. Sjaldan hafa fimm manneskjur hlegið eins mikið á jafn stuttum tíma og í þessari ferð. 
Nú er komið að kveðjustund. 
Guð geymi hana móðursystur mína. 
Steinunn Jónasdóttir.
