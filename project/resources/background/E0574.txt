VORTÓNLEIKAR Kvennakórs Reykjavíkur verða haldnir í Grafarvogskirkju á sunnudaginn og hefjast þeir klukkan 17. Að venju verður lagaval fjölbreytt, blanda íslenskra og erlendra laga. Kórinn flytur nýjar útsetningar á íslenskum þjóðlögum eftir Hildigunni Rúnarsdóttur, Ástarrímur og Vinaspegil. Þá verða flutt Reykjavíkurlög sem sérstaklega hafa verið útsett fyrir Kvennakór Reykjavíkur af Aðalheiði Þorsteinsdóttur. Kórinn flytur einnig nýtt verk, Tango in 5, eftir Söndru Milliken.
Lagavalið á tónleikunum tekur mið af undirbúningi Kvennakórs Reykjavíkur fyrir söngferð til Finnlands, Eistlands og Svíþjóðar í september næstkomandi. Mun ferðin enda á norrænu kvennakóramóti sem haldið verður í Västerås í Svíþjóð. 
Kvennakór Reykjavíkur stóð fyrir fyrsta norræna kvennakóramótinu árið 2000 og er það haldið á fimm ára fresti. 
Stórnandi Kvennakórs Reykjavíkur er Sigrún Þorgeirsdóttir. Á píanó leikur Vignir Þ. Stefánsson og Sigurður Flosason mun leika á saxófón og fleiri blásturshljóðfæri.
