Heiðar Albertsson fæddist í Skrúð í Skerjafirði 4. mars 1948. Hann lést á Landspítalanum við Hringbraut hinn 4. maí síðastliðinn og var útför hans gerð frá Háteigskirkju 12. maí. 
Heiðar kom til starfa hjá Rafveitu Siglufjarðar við Skeiðsfossvirkjun vorið 1975 og tók við starfi stöðvarstjóra af Indriða Guðjónssyni um haustið. Ég minnist þess þegar þau hjónin komu úr Reykjavík um veturinn til að skoða aðstæður og ég fór með þeim að skoða Skeiðsfossvirkjun. Fljótin tóku á móti þeim alhvít og allt á kafi í snjó. Ég hélt að Guðbjörgu myndi nú ekki lítast á að flytja norður en annað kom á daginn. Þau áttu þá tvær dætur, Ingibjörgu og Lilju, og í Fljótum eignuðust þau soninn Jón Grétar. Guðbjörgu missti Heiðar í júní 1997.
Áður en Heiðar kom norður hafði hann verið vélstjóri á togaranum Bjarna Benediktssyni frá Reykjavík. 
Á þessum árum var Rafveita Siglufjarðar að byggja virkjun í Fljótaá við Þverá og reyndi strax mikið á Heiðar við þær framkvæmdir en virkjunin var tekin í notkun 1976. Ég man að þegar Heiðari bauðst starf við Steinullarverksmiðjuna á Sauðárkróki árið 1985 bað ég hann að taka sér ársleyfi ef ske kynni að hann vildi koma aftur í Fljótin og það reyndist rétt. Hann var eitt ár á Sauðárkróki og kom svo aftur til starfa við virkjunina. Á þessum árum var verið að byggja upp laxeldi við Miklavatn og fékk Heiðar mikinn áhuga á því og fór hann að starfa við það 1989 og lét þá af störfum hjá Rafveitu Siglufjarðar. Því miður gekk laxeldið ekki eins og menn vonuðu og Heiðar flutti úr sveitinni. 
Á þeim árum sem þau bjuggu í Fljótum eignuðust þau marga góða vini og samstarfsmenn sem sjá nú á eftir mætum manni. 
Ég á aðeins góðar minningar frá þeim tíma sem við Heiðar vorum samstarfsmenn og ég veit að svo var einnig með aðra starfsmenn Rafveitu Siglufjarðar. Ég sendi ástvinum Heiðars og ættingjum innilegar samúðarkveðjur. 
Sverrir Sveinsson.
Mig langar að minnast Heiðars vinar míns í nokkrum orðum. Fyrstu kynnin voru á Vélskólaárunum, 1969-72, þar sem strax myndaðist traustur vinskapur á milli okkar. Ófáa dagana gengum við saman niður Laugaveginn, og oft var stoppað á heimili þeirra Guggu í kaffi og spjall, um námið og heimsmálin. Strax var ákveðið að skila náminu til þjóðfélagsins með því að fara strax á sjóinn. Hann fór til Spánar og sótti einn af nýju togurunum, sem þar var í smíðum, b/v Bjarna Benediktsson, og var þar vélstjóri í nokkur ár. Síðan stöðvarstjóri á Skeiðsfossvirkjun í Fljótum, stöðvarstjóri við Miklalax í Fljótum, og síðan við byggingu og keyrslu Steinullarverksmiðjunnar á Sauðárkróki. Síðan fór hann aftur á sjóinn og var síðast á frystitogaranum Gnúp frá Grindavík. 
Alltaf var jafn gaman að heyra í Heiðari, jákvæður, bjartsýnn og hafði sérstakt lag á að segja skemmtilega frá. Aldrei var farinn hringurinn án þess að renna út í Fljót og njóta samveru með þeim hjónum. Miklar breytingar urðu þegar Gugga kvaddi í blóma lífsins, en sólin skein að nýju þegar Madda kom inn í gamla vinahópinn með sitt einstaka viðmót. Nú seinni árin voru tjaldvagnar, sumarbústaðir og skógrækt oft til umræðu, sem við ætluðum að sameina á næstu árum. 
Alltaf var Heiðar áhugasamur um allt nýtt sem við kom okkar starfi. Hvorugan grunaði í hvað stefndi í lok nóvember, þegar við félagarnir keyrðum um nýtt framkvæmdasvæði OR á Hellisheiði til að skoða það, og ræddum þær miklu framkvæmdir, sem voru að fara af stað þar. Stærsti og öflugasti jarðbor landsins var að ljúka við enn eina nýja holu. Þar hittum við starfsfélaga sem sýndi okkur alla þá nýjustu og fullkomnustu tækni við stjórnun og vinnslu jarðborunar. 
Það er ekki sjálfgefið að eignast góðan vin og við fjölskyldan teljum okkur heppin að hafa kynnst Heiðari og fjölskyldu hans. Engin svör eru til við því hvers vegna hann er tekinn frá fjölskyldu sinni nú, en við biðjum Guð að styrkja þau í sorginni því missir þeirra er mikill og söknuðurinn sár. 
Arnþrúður Stefánsdóttir,
Kristján Sigurður Birgisson. 
Ekkert er öruggt í þessu lífi nema það að við deyjum. Samt er það alltaf jafn þungbært og illásættanlegt að sjá menn og konur kveðja langt um aldur fram. Það eru líklega orðin rúm 40 ár síðan við kynntumst Heiðari Albertssyni en þá vorum við allir við nám í Vélsmiðjunni Héðni. Heiðar var á þessum tíma hress ungur maður með ákveðnar skoðanir sem hann var óhræddur að halda á lofti. Við urðum fljótt varir við að Heiðar hafði líka aðeins meiri lífsreynslu heldur en við. Hann hafði verið til sjós þótt ungur væri, verið háseti á togara, sams konar togara og þeim sem við vorum að gera við oft í viku. 
Árin í Héðni liðu hratt og áður en við vissum af vorum við komnir til Svíþjóðar til vinnu við skipasmíðar og deildum herbergi um nokkurra mánaða skeið. Á þessum árum í lífinu myndast vináttubönd sem seint rofna. Allir fórum við í Vélskólann og þaðan til sjós og síðan til annarra starfa. Það átti líka fyrir okkur öllum að liggja að flytjast norður í land með fjölskyldur okkar. Ekki vorum við á sama stað en ekki langt á milli og dvölin varð mislöng eins og gengur. Öll þessi ár hélst samband okkar á milli þó mismikið væri, allir með stækkandi fjölskyldur og mismunandi störf. Útilegur, veiðitúrar og veisluhöld sitja í minninu og hverfa ekki. Heiðar og kona hans Guðbjörg bjuggu lengi við Skeiðsfoss í Fljótum í Skagafirði þar sem hann var stöðvarstjóri. Þau eignuðust þrjú börn. Það dró ský fyrir sólu í lífi Heiðars og fjölskyldunnar þegar Guðbjörg lést 1997. 
Síðar rofaði aftur til og Heiðar kynntist Margréti Sigurðardóttur og hóf með henni sambúð. 
Hér er genginn góður drengur og traustur vinur sem sárt er saknað. 
Elsku Madda, Inga, Lilja, Jón Grétar og fjölskyldur. Okkar innilegustu samúðarkveðjur. 
Hvílík harmafregn
hjartansstrengur hvín. 
Dynur dauðaregn, 
daprast augun mín. 
Lokast birtubrá, 
og brosin hlý og skær. 
Er vinur fellur frá, 
færist myrkur nær. 
(P.J.Þ.) 
Páll Páls og Margrét, Magnús Sig. og Charlotta.
