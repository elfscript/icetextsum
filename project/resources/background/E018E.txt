NÚ ER róið að því öllum árum að byggð verði þríbura-blokk í miðbæ Akureyrar sem yrði eitt háreistasta íbúðarhús landsins, ef ekki það hæsta. Í blokkinni eiga að vera 150 til 180 íbúðir, auk mikillar verslunarmiðstöðvar á neðstu hæðinni, einni eða tveimur. 
Þessi þrí-eina-blokk er að sögn lausn á tvenns konar vanda er bæjarbúar standa frammi fyrir. Annar er lífleysi miðbæjarins og ljótleiki. Hinn er mikill kostnaður bæjarsjóðs sem beinlínis má rekja til dreifðrar byggðar á Akureyri. 
Ég ætla ekki að fjölyrða um þessar forsendur umræðunnar. Gefum okkur að þær séu ekki með öllu vitlausar og vindum okkur beint í lausnina. Er það sjálfgefið, eins og bæjarfulltrúarnir virðast halda, að bygging þríbura-blokkar í miðbæ Akureyrar muni leysa umræddan vanda? Er endilega víst að risavaxin blokk muni glæða miðbæjarlífið og gera miðbæinn fallegan? Er sjálfgefið að Akureyringar muni rífast um að kaupa íbúðir í blokkunum? 
1.
Kannski verða það ekki Akureyringar heldur stéttarfélög, og aðrir sem gjarnan vilja eiga afdrep í bænum, sem flykkjast í miðbæjarblokkina. Ef það gerist er markmiðið um þéttingu byggðar fallið um sjálft sig. Hins vegar mun þetta vafalítið glæða miðbæjarlífið, ekki síst eftir miðnætti. 
2.
Segjum að blokkin fyllist af bæjarbúum. Markmiðinu um þéttingu byggðar hefur þá verið náð sem leiðir væntanlega af sér að Naustahverfi mun verða lengur í byggingu en ella hefði orðið. 
Kannski mun þetta líka verða til upplífgunar miðbæjarins sem er þó engan veginn víst. Hinn möguleikinn í stöðunni er að glæsileg verslunarmiðstöðin í blokkinni laði til sín íbúa hennar sem hafa þá lítið sem ekkert að sækja út í bæ. 
3.
Ég sé fyrir að ef heldur fram sem horfir þá geti farið svo á endanum að núverandi miðbær Akureyrar verði miklu frekar eins og íbúðarhverfi, þó ansi mikið óþægindahverfi, því að þar verða áfram skemmtistaðir, bíó og sjoppur. Að vísu myndu íbúar risa-blokkarinnar fljótlega heimta lokun Sjallans, og jafnvel líka Kaffi Akureyrar, vegna hávaðamengunar frá þessum stöðum. 
Kaupmenn í miðbænum munu gefast upp á samkeppninni við verslunarmiðstöð blokkarinnar og flytja sig þangað inn eða einfaldlega snúa sér að öðru. 
Miðbær Akureyrar yrði þá loksins kominn undir þak, nefnilega í risablokkinni á Sjallareitnum. 
4.
Menn geta deilt endalaust um áhrif risa-blokkar í miðbæ Akureyrar án þess að verða nokkru nær fyrr en hún hefur verið byggð. En af hverju að leggja út í slíka tilraunastarfsemi? 
Akureyri á sér sögu og hefð sem við eigum ekki að ganga gegn. Við eigum að sýna bænum okkar virðingu með því að rækta það góða orðspor sem af honum fer, ekki síst vegna náttúrufegurðar hans. Við eigum ekki að þekja hefðbundin græn svæði bæjarins með steinsteypu eða skemma svipmiklar klappir með blokkum líkt og bæjarfulltrúarnir virðast staðráðnir í að gera við hlið sjálfra landnámshjónanna, Helga magra og Þórunnar hyrnu. 
Við eigum heldur ekki að fylla upp í fallegan sjóndeildarhringinn með risablokkum eins og virðist vera stefnan á Sjallareitnum. 
Enn og aftur segi ég, sýnum bænum okkar virðingu og sjálfum okkur. Já, ég segi sjálfum okkur í ljósi þess að bæjarstjórn Akureyrar tekur þátt í því að efna til alþjóðlegrar samkeppni um skipulag miðbæjarins um leið og hún rær að því öllum árum að breyta forsendum þessarar sömu keppni og það á meðan hún stendur yfir. Þessi framkoma bæjarfulltrúanna setur Akureyringa í heldur óheppilegt ljós og gerir þá sannast sagna að hálfgerðum kjánum. 
Sama virðingarleysis gætir hjá bæjarfulltrúunum í garð Akureyrar þegar þeir tala í fullri alvöru um að planta niður blokkum á grasbalann norðan lögreglustöðvarinnar og á Sjallareitnum. Höfundur er sagnfræðingur.
