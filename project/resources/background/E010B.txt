Guðríður Sigurðardóttir, starfsþróunarstjóri hjá Anza, býr í vesturbænum með manni sínum, Grétari Gunnarssyni, og börnum þeirra tveimur, Vigdísi Birnu, tveggja ára, og Andra Sveini, níu mánaða. Melabúðin varð fyrir valinu þegar Guðríður leyfði blaðamanni að fylgjast með innkaupum sínum og voru börnin með í för, nýkomin af leikskólanum. 
Melabúðin er, ásamt Pétursbúð, í upphaldi hjá Guðríði þó hún kaupi nauðsynjavörur, eins og bleyjur og annað, yfirleitt í Bónusi. Hún kemur gjarnan við í hverfisverslununum þegar hún sækir krakkana í leikskólann og kaupir það sem vantar hverju sinni. Grétar er flugmaður og þegar hann er í burtu segist Guðríður sjaldnast elda kvöldmat enda borði þær Vigdís Birna báðar heitan mat í hádeginu, hún í vinnunni og Vigdís Birna á leikskólanum. Andri Sveinn er nýbyrjaður að borða fasta fæðu og maukar hún fyrir hann grænmeti eins og brokkólí, rófur, kartöflur, sætar kartöflur og tekur hluta af því kjöti sem er í matinn og setur út í. 
«Stundum kippi ég heitu slátri með héðan úr Melabúðinni - rófustöppu líka þegar hún er til - þetta er hollur skyndibiti og krökkunum finnst það æðislega gott. Annars borðum við yfirleitt eitthvað létt og fljótlegt, en samt hollt, oft flatkökur og skyr, brauð og álegg eða ýmiskonar grænmetissúpur sem ég bý til stóran skammt af og hægt er að borða í tvo, þrjá daga.» 
Tilraunamennska í eldhúsinu með alþjóðlegum blæ
Þegar Grétar er heima er meira lagt í kvöldmatinn. Hún segir þau bæði hafa mikinn áhuga á matargerð og að þau geri jafnan fjölbreyttar tilraunir í eldhúsinu þar sem alþjóðlegur blær svífur yfir vötnum. Taílenskur og arabískur matur er í miklu uppáhaldi hjá þeim sem og spænskur matur enda var Guðríður með annan fótinn í Madrid á árunum '93 til '98 þar sem hún bjó meðal annars hjá spænskri fjölskyldu um skeið og lærði margt í spænskri matargerð á þeim tíma. 
«Húsmóðirin á heimilinu kunni reyndar ekki að elda, en heimilishjálpin kom tvisvar í viku og eldaði fyrir fjölskylduna. Ég fylgdist stundum með henni í eldhúsinu og lærði líka margt af mömmu spænsks vinar míns sem eldaði ekta spænskan heimilismat. Spænskur matur er virkilega góður og staðgóður, sjávarréttir eru mikið notaðir og svo er paella elduð á öllum spænskum heimilum að minnsta kosti einu sinni í viku. Á Spáni tileinkaði ég mér líka þá hugsun að setja sem flest næringarefni í máltíðina og að borða mikið af grænmeti og ávöxtum með öllum mat. Ég spái enn mjög mikið í þetta, sérstaklega í sambandi við krakkana og reyni að gera það fyrir sjálfa mig líka.» 
Guðríður segir að matarvenjur Spánverja séu töluvert ólíkar því sem þekkist hér á landi. Á flestum vinnustöðum sé um tveggja tíma hádegismatarhlé og í minni borgum fari fólk oftast heim til sín að borða en í Madrid þar sem fjarlægðir eru meiri fari fólk á veitingahús og borði þar yfirleitt þriggja rétta máltíð í rólegheitum, tali mikið saman og fái sér vín með matnum. 
«Vinnudagurinn er síðan oftast langur. Fólk kemur heim úr vinnu um níuleytið og kvöldmatur er borðaður nálægt tíu og er því eðli málsins samkvæmt í léttari kantinum, eins og paella, tortilla española (spænsk eggjakaka, Vigdís Birna elskar hana) salat, brauð og ýmiskonar álegg, eins og hráskinka og pylsur.» 
Guðríður segir að Vigdís Birna borði flest það sem þau Grétar eldi, sérstaklega finnist henni arabískur lambakjötsréttur með grænmetiskús-kús góður og svo lasagna sem er uppáhaldsmaturinn hennar. Hún er líka hrifin af súpunum sem mamma hennar býr svo oft til þegar pabbi hennar er ekki heima, þó að súpan eftir þeirri uppskrift sem hér fylgir, og Guðríður útbjó kvöldið áður en þessi búðarferð var farin, hafi verið aðeins of sterk fyrir hana. Guðríður vill deila henni með lesendum enda hæfir köld spænsk grænmetissúpa vel vorinu sem vonandi fer að láta á sér kræla með aðeins meira afgerandi hætti. Uppskrift er frá spænsku heimilishjálpinni sem Guðríður lærði margt af í Madrid, «en ég verð að viðurkenna að ég stal uppskriftinni,» segir hún lúmsk á svip. «Þessi kona var nefnilega dálítið passasöm og vildi ekki gefa mér uppskriftirnar sínar, þannig að ég stalst einu sinni í bókina hennar þegar hún sá ekki til og tók þrjár uppáhaldsuppskriftirnar mínar - paellu, chili con carne og svo þessa gazpacho.» Og hér fylgir svo leyniuppskriftin, gjörið svo vel ... 
bab@mbl.is
