JAKOBÍNARÍNA spilar á Grand Rokki í kvöld en sveitin heldur brátt á hina virtu tónlistarhátíð South by South West í Texas í Bandaríkjunum. Aðgangseyrir er aðeins 500 kr. og rennur óskiptur í ferðasjóð Jakobínurínu.
Vonandi mæta sem flestir til að styðja þessa ungu sigursveit Músíktilrauna, sem hefur getið sér gott orð fyrir tónleika sína að undanförnu. Í október gerði Jakobínarína útgáfusamning við tónlistarútgáfu 12 Tóna og spilaði síðan á Iceland Airwaves við mikinn fögnuð. 
Í byrjun árs hóf sveitin samstarf sitt við upptökustjórann Ken Thomas en hann er best þekktur fyrir að hafa unnið að þrem síðustu plötum Sigur Rósar og verið þeirra hægri hönd í upptökumálum. Tónleikarnir á Grand Rokki hefjast klukkan 23 en með Jakobínurínu spila hljómsveitirnar Benny's Crespos Gang og Kingston.
