Guðni Hansson fæddist að Eyjum í Kjós 6. október 1944. Hann lést á Landspítalanum við Hringbraut að morgni páskadags, 27. mars síðastliðinn. Foreldrar hans voru hjónin Unnur Hermannsdóttir, f. 27. júlí 1912, d. 24. nóvember 1994, húsmóðir og kennari, og Hans Guðnason, f. 27. ágúst 1911, d. 22. september 1983, bóndi að Eyjum og síðar Hjalla í Kjós. Guðni var fjórða barn þeirra en hin eru Guðrún bankafulltrúi, gift Rúnari G. Sigmarssyni verkfræðingi, Ragnheiður tannlæknir, gift Bernharð Haraldssyni, fyrrv. skólameistara, Hermann, fyrrv. kaupfélagsstjóri, kvæntur Heiðrúnu Þorsteinsdóttur, Högni, umhverfisstjóri í Landskrona í Svíþjóð, kvæntur Karin Loodberg umhverfisfræðingi, Sigurður Örn aðstoðaryfirdýralæknir, kvæntur Helgu Finnsdóttur dýralækni, Helga aðstoðarleikskólastjóri, Erlingur framhaldsskólakennari og Vigdís, yfirlæknir í Gautaborg, gift Lars-Peter Sørensen lyfjafræðingi.
Guðni lauk landsprófi í Reykjavík 1961 lærði vélvirkjun í vélsmiðjunni Héðni og lauk prófi úr undirbúningsdeild Tækniskóla Íslands. Þá hélt hann til Danmerkur og lauk prófi í véltæknifræði frá Tækniháskólanum í Álaborg árið 1971. Guðni starfaði alla tíð sem vélvirki og tæknifræðingur, fyrst hjá teiknistofu SÍS, síðan Sindra stáli, en síðustu árin rak hann eigið fyrirtæki, Ura ehf. 
Guðni var ókvæntur og barnlaus. 
Úför Guðna verður gerð frá Áskirkju í dag og hefst athöfnin klukkan 15. 
Síðasta bréfið frá Svíþjóð.
Besti bróðir! 
Með þessari stuttu kveðju frá Lundi viljum við minna þig á að þú hefur alltaf verið mjög mikilvægur í lífi okkar allra. Litla kyrrláta risíbúðin þín var alltaf vís sumarívera okkar. Þú tókst því alltaf með jafnaðargeði, þó að kyrrðin væri rofin af gráti og hlátri, gamni og alvöru. Það var ekki allt heilt eða á sama stað þegar sumarfjölskyldan þín hvarf til Svíþjóðar. 
Það eru fáir staðir á Íslandi sem við höfum ekki skoðað saman og tjaldað í mörgum skjólgóðum hvömmum og næðingssömum melum. Fyrst urðu Ari og Tim þolinmæði þinnar aðnjótandi, svo Kalli með félögum sínum Óskari og öðrum. Í lokin komum við Karin með þriðja hópinn, Fjalar, Unnu og nafna þinn Örn Guðna. Loksins gátum við í litlum mæli endurgoldið gestrisnina, þegar þú hélst nafna þínum undir skírn í fyrrasumar þungt haldinn af veikindum. Þá fórum við okkar síðustu ferð saman, um sólríkan Skán. 
Þú varst alltaf reiðubúinn að veita okkur hjálp án nokkurrar endurkröfu. Það skipti engu máli hvernig stóð á fyrir þér eða okkur; alltaf var skjólshús og kröfulaus vinátta hjá þér. Sama var hvort við vorum hrjáð eða sæl, glöð eða reið; Blönduhlíðin var opin fyrir okkur án skilyrða. Ef lífið væri réttlátt, þannig að þeir sem gefa mikið en krefjast lítils ættu langt líf, þá yrði líf þitt lengra en flestra annarra. En svo réttlátt er það ekki. 
Mörg og löng símtöl milli landa um einkamál og þjóðfélagsmál voru merki um sterkan áhuga þinn, þótt þú kappræddir ekki á stærri samkomum. Þó að höf og lönd hafi skilið okkur að í mörg ár hefur sameiginlegur uppvöxtur og náin samvera allt frá leikjunum við Bræðraborg á Nautahjalla og sem sessunautar alla skólatíð fyrstu 15-16 árin bundið okkur sterkum böndum sem erfitt er að rjúfa. Þegar þessi bönd endanlega rofna veldur það sársauka sem erfitt er að lýsa. Það verður tómt eftir þig og við söknum þín takmarkalaust öllsömul, Ari, Tim, Kalli, Fjalar, Unna, Örn Guðni og Karin. 
Þinn bróðir 
Högni.
Í Prédikaranum segir, að öllu sé afmörkuð stund og að sérhver hlutur undir himninum hafi sinn tíma. Að fæðast hafi sinn tíma og að deyja hafi sinn tíma. 
Óhrekjanlegur sannleikur, mynd upphafs og endis hér á jörðu. 
Á páskadagsmorgun, þegar kirkjuklukkur hringdu til upprisuhátíðar, var Guðna Hanssyni afmörkuð stund. Sjúkdómurinn, sem okkur varð ljós á páskadag fyrir réttu ári, hafði sigrað, sál hans reis upp af þjáðum líkama, baráttunni var lokið, eilífðin ein var eftir. 
Guðni mágur minn var ljúfur drengur, maður starfs og reglusemi. Glaðværð hans var við brugðið, greiðvikninni engin takmörk sett. Þeim í fjölskyldunni, sem ekki eru banghagir, var hann traust hjálparhella. Hann var mikil barnagæla, þess nutu systkinabörn hans í ríkum mæli og síðar börn þeirra. 
Í öllu lífi stórfjölskyldunnar var Guðni ómissandi, hljóðlátur en brosmildur. Í áratugi festi hann á filmu augnablik sem annars væru löngu gleymd, ótrúlegan sjóð minninga. 
Guðni ferðaðist mikið, bæði innanlands, þar sem gjarnan var gengið um ótroðnar slóðir og einnig erlendis. Lengstu ferðina fórum við saman fyrir sex árum til að heimsækja son okkar hjóna, sem var við nám í Kína, sáum keisarans hallir skína og príluðum á múrnum. Síðustu ferðina fór hann til Svíþjóðar á miðju liðnu sumri og hélt þá bróðursyni sínum undir skírn, sem fékk nafn hans. 
Kjósin var hans annað heimili á fullorðinsárunum. Hann var foreldrum sínum stoð og stytta við búskapinn, ekki síst eftir að heilsa þeirra fór að þverra. Eftir að þau brugðu búi og fluttu til Reykjavíkur var hann óþreytandi við að liðsinna þeim. Frændfólk hans í Kjósinni átti í honum öflugan liðsmann við smíðar og viðhald. Síðust vikuna dvaldi Guðni á sjúkrahúsi. Þar vann hann að verkefni á tölvuna uns kraftana þraut. 
Ljúfur drengur, bróðir, frændi og mágur er horfinn á braut. Skarðið er stórt, söknuðurinn er sár, staðreyndin óumflýjanleg. 
Guðna Hanssyni hefur verið afmörkuð stund. 
Bernharð Haraldsson.
Guðni var hetjan okkar krakkanna á Hjalla. Hann gat gert við bíla og traktorinn og allar vélarnar ef eitthvað bilaði; hann var sannkallaður þúsund þjala smiður. Og svo átti hann líka fullkomna myndavél og tók alltaf bestu myndirnar í fjölskyldunni. 
Guðni var einstaklega barngóður og þolinmóður og lét það ekki á sig fá þótt á Hjalla þyrfti hann oft að vinna með hóp af krökkum yfir sér, hvort sem hann fékkst við flóknar vélaviðgerðir eða vann að því að einangra og klæða íbúðarhúsið. Hann útskýrði frekar fyrir okkur hvað hann var að gera, fékk okkur verkefni og gerði okkur að þátttakendum í framkvæmdunum. Og um leið kenndi hann okkur svo ótalmargt. Ég man þegar hann kenndi mér að halda á borvél. Ég man þegar hann kenndi mér að keyra traktor þótt ég næði vart niður á pedalana. Ég man líka þegar hann kenndi mér að láta gamla traktorinn renna í gang á hlaðinu á Hjalla sem var mikið ævintýri þótt vélstjórinn ungi kæmi traktornum reyndar ekki í gang fyrr en komið var langt niður á tún! 
Guðni var greiðvikinn með afbrigðum. Hann var jafnan boðinn og búinn að hjálpa þegar einhver í fjölskyldunni stóð í verklegum framkvæmdum og þar nutum við ríkulega handlagni hans og traustrar verkþekkingar. Það var líka gaman að vinna með Guðna, spjalla um heima og geima, ekki síst um stjórnmál sem hann hafði mikinn áhuga á, og aldrei var langt í hæglátan húmorinn. 
Guðni var að eðlisfari þrautseigur og bjartsýnn. Sú lífsafstaða hans bilaði aldrei í erfiðu veikindastríði undanfarinna mánaða, jafnvel þótt í lokin væri við ofurefli að eiga. Það er óskaplega sárt að þurfa að kveðja Guðna frænda svona snemma. 
Haraldur Bernharðsson.
Ef þú vilt verða vitur þá skaltu setjast niður og hlusta (afrískt máltæki). 
Mig langar til að minnast föðurbróður míns, Guðna Hanssonar. Guðni var «litli bróðir» hans pabba þrátt fyrir að vera einungis 15 mánuðum yngri en hann, en milli allra systkinanna frá Hjalla hefur alltaf ríkt mikil væntumþykja. 
Það var gaman þegar Guðni kom í heimsókn heim á Hornafjörð. Í minningunni finnst mér eins og hann hafi komið á hverju sumri og það var mikil tilhlökkun ef maður vissi að hann væri á leiðinni. Guðni hafði svo góða nærveru. Hann var spurull og skipti það engu hvort viðmælandinn var ungur eða gamall, alltaf leið manni eins og maður skipti máli í nærvist hans. Þegar Guðni hélt svo af stað, keyrandi suður eða austur um firði á leið sinni um landið, þá slógumst við fjölskyldan stundum í för með honum áleiðis. Þá var alltaf skemmtilegast að fá að sitja í hjá Guðna frænda. 
Guðni var hjálpsamur maður. Þegar við systur hófum nám í Reykjavík leituðum við oft til hans þegar okkur vantaði hjálp, t.d. ef festa þurfti upp gardínustöng eða ljós. Ógleymanlegt er þegar Fíatinn okkar stöðvaðist á miðjum gatnamótum á Miklubraut, sökum þess að gírstöngin datt af! Þá kom Guðni fyrst upp í hugann og auðvitað bjargaði hann okkur með bros á vör. 
Ég man varla eftir Guðna öðruvísi en takandi myndir. Myndavélina skildi hann sjaldnast við sig og þegar við hittumst ættingjarnir þá tók hann myndir af fjölskyldunni. Og hann passaði það að taka alltaf myndir af öllum sem mættir voru. 
Þessar myndir af Guðna frænda sem eru í fátækum orðum settar hér á blað bera vitni um hjartahlýjan og góðan dreng. 
Far þú í friði,
friður guðs þig blessi, 
hafðu þökk fyrir allt og allt. 
(V. Briem.) 
Kristín Hermannsdóttir og fjölskylda.
