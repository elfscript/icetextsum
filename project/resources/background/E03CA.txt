Kvikmyndin Kaldaljós vann um helgina þrenn af fimm sem veitt voru á Kvikmyndahátíðinni Schermi»Amore í Verona á Ítalíu. Kaldaljós vann til gullverðlauna hátíðarinnar, var valin besta myndin auk þess sem áhorfendur kusu hana bestu myndina. Einnig fékk Sigurður Sverrir Pálsson verðlaun fyrir bestu myndatöku.
Kvikmyndaframleiðandinn Anna María Karlsdóttir verður fulltrúi Íslands í hinu árlega verkefni «Producers on the Move» á kvikmyndahátíðinni í Cannes sem hefst 11. maí. Það er European Film Promotion sem stendur fyrir verkefninu þar sem alls taka þátt 19 framleiðendur frá jafn mörgum löndum Evrópu. Þeim gefst þar tækifæri til að kynna sig og verk sín fyrir um eitt hundrað öðrum framleiðendum. Skilyrði fyrir þátttöku er að viðkomandi verður að hafa átt mynd nýlega á alþjóðlegri kvikmyndahátíð, selt mynd sína nýlega á erlendum markaði eða að mynd hans hafi fengið góða aðsókn í heimalandinu. 
Vesturportsgengið, sem m.a. hefur getið sér orð fyrir frumlega uppsetningu á Rómeó og Júlíu í Reykjavík og Lundúnum, mun í vikunni hefja tökur á nýrri kvikmynd í fullri lengd. Myndin heitir Kvikyndi og er leikstýrt af Ragnari Bragasyni ( Fíaskó, Love is in the Air ). Myndin hefur verið í undirbúningi í tvö ár og er áætlað að tökur standi yfir í sex vikur. Handrit myndarinnar er unnið af leikurum og leikstjóra myndarinnar í spunavinnu en með stærstu hlutverk fara m.a. Gísli Örn Garðarsson, Ingvar E. Sigurðsson Nanna Kristín Magnúsdóttir, Nína Dögg Filippusdóttir, Ólafur Darri Ólafsson, Víkingur Kristjánsson, Sigurður Skúlason, Margrét Helgadóttir, Theódór Júlíusson, Þrúður Vilhjálmsdóttir og Gunnar Hansson .
