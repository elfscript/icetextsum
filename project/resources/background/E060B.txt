Eftir Kristján Kristjánsson krkr@mbl.is MIKLAR væntingar standa til þess að álþynnuverksmiðja verði reist á Akureyri en fyrstu niðurstaðna er að vænta um mitt þetta ár. Þetta kom fram í máli Vals Knútssonar, formanns stjórnar Atvinnuþróunarfélags Eyjafjarðar, AFE, á aðalfundi félagsins í Hrísey í gær. Hann sagði að mikill kraftur hefði verið settur í stóriðjutengd verkefni, þá einkum verkefni sem snúa að kynningu og undirbúningi áðurnefndrar álþynnuverksmiðju, svo og áframhaldandi kynningu á Dysnesi sem hentugri lóð fyrir stóriðju.
Fram kom í máli Vals, að eftir að Japanir hefðu hætt við áform sín um byggingu álþynnuverksmiðju í bænum, hefði AFE sent gögn til allra fyrirtækja sem stunda samskonar framleiðslu og óskað eftir tækifæri til að kynna Akureyri sem ákjósanlegan stað til reksturs. Ítalskt fyrirtæki sýndi strax mikinn áhuga á frekari skoðun mála og fór þar með af stað verkefni er miðaði að því að byggð yrði álþynnuverksmiðja á Akureyri. Mynduð var verkefnisstjórn þeirra íslensku aðila sem að málinu koma, AFE og Akureyrarbæjar, ásamt iðnaðar- og viðskiptaráðuneyti og í samvinnu við Landsvirkjun. Nú í ársbyrjun var ljóst að Ítalirnir höfðu mikinn áhuga og að sögn Vals er verkefnið í góðum farvegi. 
Þá kom fram í máli Vals að fjölmargir aðilar hefðu heimsótt Eyjafjörð og skoðað aðstæður á Dysnesi, «og er alveg ljóst að mikill áhugi er fyrir hendi hjá fjárfestum að byggja upp álver á Íslandi. Fullyrða má að ekki er spurning um hvort byggt verður nýtt álver á Íslandi heldur einungis hvenær og ekki síst hvar slíkt ver yrði staðsett.» 
Enn engin sátt um hvar væntanlegt álver eigi að rísa
Valur gerði svokallaðar deilur Eyfirðinga og Húsvíkinga um það hvort álver á Norðurlandi eigi að rísa við Húsavík eða á Dysnesi að umtalsefni. Einnig hafi Skagfirðingar blandast í þá umræðu. «Hafa ýmsir haft uppi stóryrði um málin en ljóst má vera að slíkt er ekki til bóta sem kynning á Norðurlandi til uppbyggingar og reksturs iðjuvers.» Valur sagði að AFE hefði frá haustmánuðum 2004 reynt að ná fram sáttum í málinu og lagt fram þá tillögu að Norðlendingar sameinuðust um kynningu á Norðurlandi sem ákjósanlegum stað til byggingar og reksturs álvers. Tillaga AFE gengur út á það að aðilar myndu fyrirfram samþykkja að sameinast um þann kost sem hagkvæmastur yrði metinn og leggja það í hendur fjárfesta að ákveða hvar framkvæmt yrði. Þannig yrðu mestar líkur á að Norðurland yrði fyrir valinu. 
«Skemmst er frá því að segja að þessar hugmyndir fengu strax góðar undirtektir hjá stjórnvöldum en slíkt hið sama er ekki að segja um nágranna okkar hér fyrir austan. 
Í dag situr málið fast í sama farinu, þ.e. að keppst er um að ná athygli fjárfesta með yfirlýsingum, á köflum stóryrtum, og hægt miðar. Á sama tíma hafa íslensk orkufyrirtæki hafið undirbúning og framkvæmdir við stórfellda orkuvinnslu á Suðvesturlandi og er full ástæða til að líta til þess að sá landshluti verði metinn hagkvæmastur til byggingar næsta álvers á Íslandi, a.m.k. á meðan ekki næst samstaða um markaðssetningu Norðurlands til þessara hluta,» sagði Valur. 
Verkefni AFE á síðasta ári voru af ýmsum toga en stærsta einstaka verkefnið er framkvæmd Vaxtarsamnings fyrir Eyjafjarðarsvæðið. Gerður var verksamningur milli verkefnisstjórnar og AFE um að félagið tæki að sér umsjón með framkvæmd hans. Eiginleg verkefnavinna við vaxtarsamninginn hófst á haustmánuðum og var komin í fullan gang í árslok, með undirbúningi að stofnun fjögurra klasa, matvælaklasa, mennta- og rannsóknarklasa, heilbrigðisklasa og ferðaþjónustuklasa. Valur sagði að margir hefðu mjög miklar væntingar til verkefnisins og að miklir peningar hefðu verið lagðir fram svo hrinda mætti því í framkvæmd. 
Valur sagði árangurinn af verkefninu í höndum heimamanna, engra annarra. Af því réðist árangurinn.
