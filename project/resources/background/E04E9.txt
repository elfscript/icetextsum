Eftir Arnar Eggert Thoroddsen arnart@mbl.is BÍÓHÚSIN sýna nú um stundir kvikmyndina xXx2: The Next Level , Hollywoodhasarmynd þar sem ekkert til sparað í sprengingum, látum og allra handa æsingi. Myndin er framhald xXx þar sem Vin Diesel fór mikinn í aðalhlutverkinu. Um burðarrulluna í framhaldinu sér hins vegar Ice Cube og er þetta í fyrsta sinn sem hann fer með aðalhlutverk í mynd af þessari stærðargráðu en hann hefur farið nokkuð víða á ferlinum, leikið í gaman-, spennu- og dramamyndum en fyrsta myndin sem hann lék í var hin ágæta Boyz n the Hood eftir John Singleton. 
Sögusvið xXx2 er sjálf höfuðborg Bandaríkjanna, Washington. Forsetinn (leikinn af hinum sjaldséða Peter Strauss) stendur frammi fyrir valdaránstilraun, sem er stýrt af hinum fláráða varnarmálaráðherra sem leikinn er af Willem Dafoe. Maðurinn sem hefur einsett sér að koma í veg fyrir þennan óskunda er Augustus Gibbons sem við sáum einnig í fyrri myndinni (leikinn af Samuel L. Jackson). Hann sér þann kost vænstan í stöðunni að frelsa sérsveitarhermanninn Darius Stone (Ice Cube) úr herfangelsi þar sem hann er eini maðurinn sem á minnsta möguleika á að stöðva komandi valdaránstilraun. 
Blaðamaður átti kost á að ræða stuttlega við þá Cube og Dafoe vegna myndarinnar og fara samtölin hér á eftir. 
Mjög erfitt
Einhverra hluta vegna var blaðamaður heldur rólegri gagnvart Ice Cube en Willem Dafoe. Hér er þó um að ræða engu síðri þungavigtarmann en Dafoe en sem rappari er hann einn áhrifamesti tónlistarmaður þess geira. Fyrst sem meðlimur í Vesturstrandargenginu N.W.A sem gaf út tímamótaverkið Straight Outta Compton árið 1988 og sólóferill Ice Cube, sem heitir réttu nafni O'Shea Jackson, er þá ekki síður glæstur. Var plötum eins og AmeriKKKa's Most Wanted ('90), Death Certificate ('91), The Predator ('92) hampað gríðarlega er þær komu út. 
Það var svo árið 1991 sem Ice Cube kom fyrst fram í kvikmynd og var það hin lofaða Boyz n the Hood eftir John Singleton þar sem hann lék á móti Cuba Gooding Jr. 
Jæja, til hamingju með myndina... 
«Takk kærlega. Ég er hæstánægður með hana því þetta var mjög mikilvægt skref á mínum ferli. Þetta var eitthvað alveg nýtt og mér líður svona eins og mér leið eftir hafa klárað Boyz n the Hood .» 
Þetta er fyrsta aðalhlutverkið þitt í mynd af þessari stærð er það ekki? 
«Jú. Ég er mjög ánægður að hafa náð að komast inn á þennan markað og hef fullan hug á að láta til mín taka í fleiri svona myndum. Þetta er nokkuð sem ég hef verið að stefna á hin síðustu ár.» 
Var erfitt að leika þetta? 
«Þetta var mjög erfitt. Ég hef aldrei á ævinni verið í öðru eins formi. Það var kærkomin hliðarverkun (hlær).» 
Þú hefur leikið gamanhlutverk, drama og svo í hasarmyndum. Sækirðu í þessi mismunandi hlutverk markmiðsbundið? 
«Já, mér finnst gott að geta sýnt fram á fjölhæfni. Three Kings var til dæmis frekar krefjandi mynd fyrir mig - reyndi á dramahliðina en síðan hefur mér líka þótt gaman að takast á við grínið í myndum eins og Barber Shop og Next Friday .» 
Hvað olli því að þú fórst að leika í kvikmyndum? 
«Þetta var helber tilviljun. Ég komst í kynni við John Singleton árið 1988 og hann var óður og uppvægur í að fá mig í Boyz n the Hood . Mér fannst þetta mjög gaman og spennandi og þetta hefur bara undið upp á sig síðan.» 
Það er ekki hægt að láta undir höfuð leggjast að spyrja þig, einn fremsta rappara allra tíma, aðeins út í þá eðlu list... 
«Já ... þessar sveitir sem voru í gangi þá - Public Enemy, Boogie Down Productions og svo við í N.W.A - voru mjög pólitískar. Þetta var tímabil hins meðvitaða rapps. Í dag er tímabil hins meðvitundarlausa rapps. Þetta er bara «bling bling» og textarnir snúast aðallega um það hversu margar konur hafa komið upp í rúm til þín. Þetta hefur aldrei verið jafnheilalaust og einmitt núna. Vonandi fer rappið að nálgast á nýjan leik rætur okkar og hvaðan við komum. Tónlistin á að snúast um það og sú þróun mun fara í gang, fyrr eða síðar.» 
Á ekkert að fara að snara út nýrri plötu? 
«Það er ekkert í farvatninu einmitt núna. En það er ekki eitthvað sem ég hef gefið upp á bátinn. Nú get ég leyft mér að búa til tónlist algerlega á mínu tempói. En þegar ég geri tónlist er ég 100% einbeittur að því og þegar ég er í kvikmyndunum er ég 100% einbeittur að því.» 
Svo rekurðu eigið fyrirtæki, Cube Vision... 
«Einmitt. Ég er ánægður að hafa komið því á laggirnar. Ég er með fullt af góðu fólki með mér og við erum á höttunum á eftir alls kyns áhugaverðum hlutum, hvort sem það eru kvikmyndir, tónlist eða eitthvað annað.» 
Las ræður eftir Rumsfeld
Willem Dafoe er einn «rosalegasti» leikari samtímans. Hann virðist alltaf vera með nettan geðveikisglampa í augum og venjulega stelur hann senunni í þeim kvikmyndum sem honum bregður fyrir. 
Skapgerðarleikari af guðs náð sem nær ætíð að umbreyta litlum aukahlutverkum í eitthvað stærra og umfangsmeira. 
Það er ekki laust við að blaðamaður hafi verið hálfsmeykur við Dafoe - vissi engan veginn við hverju mátti búast. Dafoe kom því reglulega á óvart. Hann var vel niðri á jörðinni; rólegur og vinsamlegur og endaði viðtalið á því að opna sig lítið eitt. 
Jæja, hvernig gekk svo að landa þessari mynd? 
«Bara vel held ég. Leikstjórinn gerði þetta vel og mér fannst glúrið að setja Ice Cube í aðalhlutverkið, í honum fer saman harður nagli með reynslu af götunni um leið og það stafar af honum hlýja hins almenna borgara.» 
Af hverju ákvaðst þú að taka þátt í myndinni? 
«Af hverju (hlær undrandi)? Tja... það eru margir samverkandi þættir. Mér finnst gott að taka að mér ólík hlutverk og ég var reyndar að svipast um eftir stórri hasarmynd þar sem það er langt um liðið síðan ég lék í slíkri mynd. Mér finnst gaman að geta hlaupið aðeins um og mér fannst söguþráðurinn athyglisverður. Einnig fannst mér áhugavert að fá að leika varnarmálaráðherrann. Þetta er auðvitað tiltölulega hefðbundin poppkornsmynd en pólitíski þráðurinn í henni gerði hana áhugaverða í mínum augum a.m.k.» 
En hvernig undirbýrðu þig fyrir mynd eins og xXx2? 
«Í þessu tilfelli undirbjó ég mig ekkert á neinn sérstakan hátt. Ég las nokkrar ræður eftir Donald Rumsfeld til að ná orðaforða og málfari. En það hjálpaði samt ekkert voðalega, Rumsfeld var ekki sérstök fyrirmynd svona eftir á að hyggja! Þannig að ég varð svona að finna eigin leiðir að þessu.» 
Þú gerir svolítið af því að flakka á milli stórra Hollywoodmynda og svo óháðra, listrænni mynda ef svo má segja. Nú ert þú t.d. nýbúinn að leika í Manderlay eftir Lars von Trier. Hvernig gekk það? 
«Það var skemmtileg reynsla. Ég kann vel við hann Lars.» 
Nú hefur þú starfað með leikhópnum The Wooster Group í New York síðan 1977, sem er svona utangarðsleikhópur (avant-garde). Þú hefur sagt að hann liggi til grundvallar öllu því sem þú gerir... 
«Já... það er alveg rétt. Hann hefur verið mitt listræna heimili í fjöldamörg ár. En síðasta ár hefur verið stopult þar sem ég hef slitið samvistir við leikstjórann - Elizabeth LeCompte - en við vorum par. Ég hlakka til að starfa á nýjan leik með Wooster en aðstæður eru erfiðar núna. Þetta er það lítill hópur að uppbrot eins og þetta hefur mikil áhrif.» 
Þetta er leitt að heyra... 
«Tja... jú... en þetta opnar bara möguleika á einhverju nýju.» 
Já, þú virðist líka ansi upptekinn um þessar mundir... 
«Já... þetta hlé mitt frá Wooster gaf mér loksins færi á því að fara að skrifa handrit. Ég skrifaði því handrit að myndinni Before It Had a Name ásamt ítalska leikstjóranum Giada Colagrande (hún er fædd 1975 og er í dag kærasta Dafoe). Þetta er lítil, persónuleg mynd og þetta er í fyrsta skipti sem ég hef komið að slíku. Þannig að það var ný og góð reynsla.»
