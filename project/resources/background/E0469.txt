LANDVERND og Umhverfisstofnun halda málþing um akstur utan vega í dag, laugardaginn 30. apríl, kl. 13-17, í sal Ferðafélags Íslands í Mörkinni 6 í Reykjavík. Fjallað verður um akstur utan vega frá ýmsum sjónarhornum með pallborðsumræðum í lokin. 
Í frétt frá fundarboðendum segir m.a. að enn virðist Íslendingar fara um óbyggðir og öræfi «til þess eins að sýna hversu megnug tæknin er í höndum mannsins. Þetta hátterni skilur eftir sár sem eru lýti í landinu auk þess sem þau geta komið af stað jarðvegsrofi,» segir og að við þessu verði að bregðast. 
Davíð Egilson, forstjóri Umhverfisstofnunar, setur málþingið. Erindi halda: Eymundur Runólfsson, forstöðumaður hjá Vegagerðinni, Halldór Jónsson, í Gæsavatnahópnum, Freysteinn Sigurðsson, varaformaður Landverndar, Inga Rósa Þórðardóttir kennari, Árni Bragason og Sigríður Anna Þórðardóttir umhverfisráðherra. Þá verða pallborðsumræður um aðstæður og hagsmuni ólíkra aðila. Björgólfur Thorsteinsson, formaður Landverndar, stjórnar málþinginu. Boðið verður upp á kaffiveitingar. Aðgangseyrir er 500 kr.
