«ÞAÐ verður rosalega gaman að glíma við Haukana og vonandi verður fullt hús á öllum leikjunum og gríðarleg stemning,» sagði Árni Jakob Stefánsson, þjálfari FH, eftir að lið hans tryggði sér áttunda og síðasta sætið í úrslitakeppninni í handknattleik karla. FH-ingar töpuðu reyndar fyrir Víkingi í síðari leiknum í gær í Víkinni, 27-25, en unnu fyrri leikinn með fjögurra marka mun og komust þar með áfram. FH-ingar mæta þar erkifjendum sínum í Haukum og verður fyrsta viðureignin á Ásvöllum á þriðjudagskvöld.
«Við erum klárir í slaginn, þurfum ekki langan tíma til þess að safna kröftum fyrir leikina við Hauka,» sagði Árni glaðbeittur en hann tók við FH-liðinu í haust í þröngri stöðu. 
Tekur sér hvíld frá þjálfun
«Við erum komnir inn í úrslitakeppnina í gegnum bakdyrnar, þessir leikir verða algjör bónus fyrir okkur og nú er það okkar að gera sem mest úr þessu,» segir Árni sem er ákveðinn í að hætta þjálfun FH þegar keppnistímabilið verður á enda, sama hvernig fer. «Ég er ákveðinn í að taka mér hvíld frá þjálfun, hlaða rafhlöðurnar upp á nýtt,» sagði Árni Jakob Stefánsson, þjálfari FH-liðsins, sem hefur boðað sína menn til æfingar í dag.
