Yfirgnæfandi meirihluti foreldra barna í Grunnskóla Seltjarnarness er hlynntur því að hafa mismunandi námshraða í íslensku og stærðfræði í 9. og 10. bekk eins og verið hefur undanfarin ár, og tæplega 9 af hverjum 10 vilja að mismunandi námshraði verði tekinn upp í þessum greinum þegar í 7. eða 8. bekk.
Fram kemur í könnun sem gerð var meðal foreldra grunnskólabarna á Seltjarnarnesi að 9 af hverjum 10 aðspurðra finnst það ýmist mjög gott eða gott fyrirkomulag að hafa mismunandi námshraða í 9. og 10. bekk. 7,1% aðspurðra fannst það hins vegar sæmilegt fyrirkomulag, og 2,6% fannst það slæmt fyrirkomulag. 
Þegar foreldrar voru spurðir hvort þeim fyndist að taka ætti upp mismunandi námshraða í 7. eða 8. bekk sögðu 84,3% foreldra að sér litist mjög vel eða vel á það, en 12,6% sögðu að sér litist sæmilega eða illa á það. 
Meirihluti vill vetrarfrí
Foreldrar voru einnig spurðir hvort þeir væru hlynntir vetrarfríi eða ekki, og kom í ljós að 16,2% eru mjög andvíg því að hafa vetrarfrí, og 15,8% eru því frekar andvíg. Meirihluti foreldra var því þó hlynntur að hafa vetrarfrí, samtals um 68% sögðust mjög eða frekar hlynnt vetrarfríum. Þegar foreldrar voru spurðir hvort þeir vildu frekar, lengja sumarfríið um fimm daga eða taka vetrarfrí í jafnlangan tíma sögðust 51,6% vilja vetrarfrí, en 46,5% vildu frekar lengja sumarfríið.
