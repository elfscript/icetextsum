TALSVERT hefur verið fjallað um mikla verðhækkun á húsnæði að undanförnu. Síðastliðna tólf mánuði hefur vísitala neysluverðs hækkað um 4,7% og skýrir verðhækkun húsnæðis meira en helming hækkunarinnar, svo sem sjá má á vef Hagstofu Íslands. Meðalverð húsnæðis á höfuðborgarsvæðinu var um 13% hærra á árinu 2004 en árið 2003 og hækkunin er meiri ef litið er til breytinga síðustu tólf mánuði, en þá hækkaði meðalverð um 28%. Hækkunin var reyndar meiri á Austurlandi á síðasta ári og ef litið er til áranna frá 2000 til 2004 var hækkunin á Reykjanesi og á Vesturlandi um 50% þegar hún var tæplega 40% í Reykjavík. Þannig að verðið hækkar víðar og jafnvel meira en í Reykjavík. Samkvæmt upplýsingum frá Fasteignamati ríkisins hækkaði íbúðaverð á höfuðborgarsvæðinu að jafnaði um 13,2% á milli ársmeðaltala 2003 og 2004. Mest var hækkunin í Garðabæ 18,9%, en 13,0% í Reykjavík. Þegar skoðuð er breyting á milli áranna 2000 og 2004 kemur í ljós að hækkunin var þá einnig mest í Garðabæ, eða 45,2%, en í Reykjavík 39,8%. Verðhækkun í öðrum sveitarfélögum var ekki fjarri þessu.
Kaupmáttur launa og aukin lán
Það er eðlilegt að spurt sé hvað valdi þessum verðhækkunum, einkum hinum miklu hækkunum sem verið hafa síðustu mánuði. Nokkrar skýringar hafa verið gefnar. Það liggur beint við að skoða skýrslur fag- og fræðimanna um þessi efni. Í skýrslu sem Seðlabanki Íslands vann fyrir félagsmálaráðherra á síðasta ári kemur fram að það sé tvennt sem helst hafi áhrif á þróun verðs á húsnæði. Til lengri tíma litið er það launaþróun í landinu, en til skemmri tíma breytingar á aðgengi að lánsfé og vaxtabreytingar. Þá benda tölfræðilegir útreikningar sem KB banki birtir til þess að jákvætt og tiltölulega náið samband sé á milli launabreytinga og eftirspurnar eftir húsnæði. 
Nú er það ljóst að kaupmáttur launa hefur aukist nokkuð jafnt og þétt. Jafnframt ætti öllum að vera ljóst að sú meginbreyting sem orðið hefur að undanförnu og hefur áhrif á fasteignamarkað er breytingin á lánakerfinu. Þar hafa orðið straumhvörf. Lán hafa hækkað og lengst og vextir lækkað vegna samkeppni bankanna innbyrðis og við Íbúðalánasjóð. Þetta hefur leitt til þess að skuldir heimila við innlánsstofnanir hafa aukist síðasta árið um 50%. Frá miðju ári 2004 til ársloka jukust útlán til heimila um 114 milljarða króna. Sé tekið tillit til uppgreiðslna hjá Íbúðalánasjóði, lífeyrissjóðum og öðrum sjóðum var nettóaukningin frá miðju síðasta ári til áramóta nálægt 70 milljörðum króna. Þetta aukna fjármagn skýrir að mestu leyti aukna eftirspurn í þessum geira og hækkandi verð síðasta árið. 
Lóðaverð vegur lítið
Af þessum ástæðum er dálítið sérkennilegt að hlusta á minnihlutann í borgarstjórn Reykjavíkur sem vill kenna litlu framboði af nýjum lóðum um verðhækkanir. Í því efni ber að benda á að framboð af lóðum er og hefur á síðustu árum verið með mesta móti í borginni. Í öðru lagi verður að skoða höfuðborgarsvæðið í heild sinni og í þriðja lagi að líta á þá staðreynd að nýtt húsnæði er ekki nema lítill hluti af sölu alls húsnæðis á svæðinu. 
Í þessu efni er fróðlegt að lesa skýrslu sem KB banki gaf nýverið út. Þar er því haldið fram að uppboð á lóðum hækki ekki fasteignaverð, heldur ráði verðinu heildareftirspurnin á öllum húsnæðismarkaði fyrir notað húsnæði og nýtt. Í skýrslunni er reyndar gagnrýnd sú stefna sem var hér á áratugum áður þegar lóðir voru nánast gefnar svo byggð þróaðist mjög dreifð með tilheyrandi óhagræði fyrir rekstur borgarinnar. 
Við þær aðstæður sem nú hafa skapast vegna mikillar útlánaaukningar sem drifið hefur upp verð á öllum húsnæðismarkaði er eðlilegt að reynt sé að bregðast við og láta það ekki bitna um of á hinum afmarkaða lóðamarkaði og þeim fjölskyldum sem vilja byggja yfir sig nýtt húsnæði. Hluti lóða hefur verið boðinn upp, enda er það eðlileg aðferð þegar um er að ræða gæði sem ekki eru óþrjótandi og nokkur eftirspurn er eftir. Þar sem verið er að bjóða nýjar lóðir á eldri svæðum, s.s. í Seljahverfi, er eðlilegt að eftirspurn verði mikil meðal íbúanna sem vilja stækka við sig eða breyta, en halda sig í sama hverfi með fjölskyldu sína. Reykjavíkurborg hefur því reynt að þróa nýjar leiðir til þess að gera venjulegu fólki kleift að byggja, svo sem fram hefur komið að undanförnu. Húsnæðismál fjölskyldna eru einn stærsti og mikilvægasti þáttur velferðar í hverju samfélagi. Borgarstjórn Reykjavíkur leggur metnað sinn í að sinna þessum málaflokki eins vel og henni er unnt. Höfundur er í borgarstjórnarflokki Reykjavíkurlistans.
