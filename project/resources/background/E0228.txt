HRAFNHILDUR Skúladóttir, landsliðskona í handknattleik, skrifaði í gær undir nýjan þriggja ára samning við danska liðið Århus SK. Tveggja ára samningur Hrafnhildar við Árósaliðið var útrunninn og eftir að hafa hafnað samningstilboði frá liði í Frakklandi ákvað hún að halda kyrru fyrir í Århus SK.
Hrafnhildur gekk í raðir Århus SK í fyrra eftir að hafa leikið í tvö ár með Tvis Holstebro. Þar áður lék hún með Bryne í Noregi og hér heima hefur hún leikið með ÍR, FH og Val. Århus SK féll úr úrvalsdeildinni sem lauk í byrjun apríl en missti sæti sitt í deildinni á markamun.
