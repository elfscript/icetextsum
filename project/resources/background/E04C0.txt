Gífurleg sprenging í leynilegri skotfærageymslu í eigu stríðsherra í norðurhluta Afganistans kostaði að minnsta kosti 28 manns lífið í fyrrinótt. Yfir 70 manns slösuðust.
Mörg hús í grennd við skotfærageymsluna eyðilögðust. 
Skotfærin voru í eigu eins af mörgum stríðsherrum í landinu og hann hafði falið þau í neðanjarðarbyrgi í þorpinu Bachgah í Baghlan-héraði. 
Reynt hefur verið að afvopna stríðsherrana frá október 2003 og eigandi skotfæranna hafði lýst því yfir að hann hefði látið öll vopn sín af hendi. 
Talsmaður afganska innanríkisráðuneytisins sagði rannsókn hafna á tildrögum sprengingarinnar. 
Embættismenn, sem fylgjast með afvopnuninni, segja að margir stríðsherranna hafi aðeins látið lítinn hluta af vopnabirgðum sínum af hendi. 
Talibanar hröktu þá úr landi eða til norðurhluta Afganistans í borgarastríðinu 1992-96 en þeir sneru aftur fimm árum síðar til að aðstoða Bandaríkjaher við að steypa talibanastjórninni af stóli.
