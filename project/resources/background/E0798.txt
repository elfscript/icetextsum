Eftir Bergþóru Jónsdóttur begga@mbl.is GUNNAR Þórðarson hefur samið nýtt tónverk, Brynjólfsmessu, í tilefni af 400 ára afmæli Brynjólfs Sveinssonar biskups í Skálholti. 
«Ég samdi messu á sínum tíma, sem var flutt í Keflavík fyrir tveimur árum,» segir Gunnar Þórðarson. «Ég lét þá að því liggja við Hákon Leifsson stjórnanda, að ég hefði áhuga á að semja aðra messu, með upprunalega messutextanum á latínu. Hákon gekk bara í málið og reddaði smá pening til þess að ég gæti tekið mig afsíðis til að semja. Þannig fór þetta af stað.» 
Gunnar segir að þegar á leið hafi Hilmar Örn Agnarsson, organisti og kórstjóri í Skálholti, gengið til liðs við þá Hákon um flutning nýju messunnar, vegna afmælis Brynjólfs biskups sem sérstaklega er minnst í Skálholti. «Það æxlaðist þannig að okkur þótti við hæfi að fella messuflutninginn inn í hátíðahöldin í Skálholti líka,» segir Gunnar. 
Brynjólfsmessan verður frumflutt í Keflavíkurkirkju 25. mars. Flytjendur eru 25 manna hljómsveit, 100 manna kór, skipaður söngfólki úr kórum Keflavíkurkirkju, Skálholtskirkju og Grafarvogskirkju; 50 manna barnakór og söngvararnir Sigrún Hjálmtýsdóttir og Jóhann Friðgeir Valdimarsson. Gunnar notar hefðbundinn latneskan messutexta í tónsmíðinni, og eru kaflarnir Kyrie, Gloria, Credo, Sanctus, Benedictus og Agnus Dei. Síðasti þáttur messunnar er Virgo Diva, en hann er eftir Brynjólf sjálfan og er óður til Maríu meyjar. 
Gunnar kveðst vonast til þess að Brynjólfsmessan verði hljóðrituð til útgáfu, útgefendur muni ekki þurfa að hlaupa á eftir honum með útgáfuna. Messan tekur um 50 mínútur í flutningi. Stjórnandi frumflutnings er Hákon Leifsson, en verkið verður flutt aftur 26. mars í Skálholtskirkju og 29. mars í Grafarvogskirkju.
