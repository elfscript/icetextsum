HJÖRLEIFUR Guttormsson skrifar grein í Morgunblaðið hinn 15. þessa mánaðar þar sem tilefnið er ályktun stjórnar Landsvirkjunar frá 4. apríl um greiningu áhættuþátta varðandi Kárahnjúkastíflur. Þar segir Hjörleifur m.a.: «Ekki er að efa að talsvert hefur gengið á í stjórninni og innan fyrirtækisins í aðdraganda þessarar samþykktar. Með henni viðurkennir forysta Landsvirkjunar andvaraleysi og ótrúleg mistök sem gerð hafa verið í aðdraganda ákvarðana um þessa 100 milljarða króna framkvæmd.» Seinna í greininni segir Hjörleifur: «Draga verður fram undanbragðalaust hverjir það eru sem bera ábyrgð á þessum hrikalegu mistökum sem við blasa...« Hann endar greinina með þessum orðum: «Hverfi menn ekki frá mun óvissa fylgja sjálfum undirstöðum fyrir rekstri þess tvíþætta áhættufyrirtækis Landsvirkjunar og Alcoa. Það er bágt fyrir heilan landshluta að vera festur upp á slíkan þráð um langa framtíð.»
Hvað er Hjörleifur að segja hér? Hann er að gefa í skyn að undirbúningi við Kárahnjúkavirkjun hafi í grundvallaratriðum verið áfátt, m.a. hafi ekki verið sinnt varnaðarorðum vísindamanna varðandi jarðfræðilegar undirstöður stíflnanna. Þá vænir hann Landsvirkjun um að hafa gert mistök við undirbúning framkvæmdarinnar og í lokin elur hann á ótta Austfirðinga um að undirstöður verkefnisins séu ótraustar og lætur lesandanum eftir að túlka hvort þar sé átt við efnahagsleg eða öryggisleg atriði nema hvort tveggja sé. Öllum þessum fullyrðingum og getsökum er hér með vísað á bug og því til staðfestingar vil ég nefna eftirfarandi þætti: 
1.Á öllum stigum undirbúnings framkvæmdanna hefur verið farið eftir þeirri bestu þekkingu sem var til staðar varðandi jarðfræði svæðisins og brugðist markvisst við nýjum upplýsingum. 
2.Öllum athugasendum sem bárust á undirbúningstímanum frá jarðvísindamönnum var svarað á málefnalegan hátt og þau svör voru aðgengileg öllum sem eftir leituðu. M.a. sendi Orkustofnun þau til fréttastofu RÚV og til Náttúruverndarsamtaka Íslands. 
3.Það var vitað um misgengi undir aðalstíflunni áður en farið var í framkvæmdina. Af umhverfis- og tæknilegum ástæðum var hins vegar ekki hægt að meta umfang þess fyrr en ánni hafði verið veitt í burtu. 
4.Í ljós kom að misgengið var stærra en reiknað hafði verið með og auk þess fundust fleiri sprungur þegar hreinsað var ofan af berginu. Við upphaflega hönnun stíflunnar var reiknað með því að aðstæður gætu verið með þessu móti. Við þessu hefur verið brugðist við áframhaldandi hönnun og byggingu stíflunnar og búið að semja við verktakann um þann viðbótarkostnað sem af þessu hlýst. 
5.Eins og alltaf er við byggingu á stíflum þá er haldið áfram við jarðfræðirannsóknir meðan á framkvæmdum stendur og framkvæmdin aðlöguð því sem fram kemur. 
6.Það sem gerði það að verkum að stjórn fyrirtækisins fór yfir allar forsendur verksins voru nýjar upplýsingar um að sprungusveimur frá Kverkfjallasvæðinu næði inn á lónsvæðið nokkru sunnan við aðalstífluna og að viðkomandi sprunga hafi síðast hreyfst fyrir 3-4 þúsund árum. 
7.Ekkert hefur enn komið fram sem bendir til þess að það hafi orðið hreyfing á sprungum í stíflustæðinu eftir ísöld (10 þúsund ár) en það er sú viðmiðun sem notuð er um að sprungur séu óvirkar. 
8.Hópur vísindamanna undir stjórn Freysteins Sigmundssonar var fenginn til þess að meta jarðfræðilegar aðstæður svæðisins að nýju eftir að ofangreindar upplýsingar komu fram. Hópurinn komst að þeirri niðurstöðu að jarðfræðileg vá svæðisins væri meiri en áður var reiknað með án þess að leggja nokkurt mat á áhættuna sem slíka. Hópurinn taldi það vera í verkahring hönnuða og þeirra sem framkvæma áhættumat varðandi stíflurnar. 
9.Á stjórnarfundi Landsvirkjunar 4. apríl síðastliðinn kom fram hjá hönnuðum stíflumannvirkjanna að ekki þurfi að gera miklar breytingar á hönnun stíflunnar frá fyrri hönnun til þess að bregðast við þessum nýju upplýsingum. Fulltrúi verkfræðistofunnar sem hefur gert áhættumatið sagði á sama fundi að ólíklegt væri að það yrðu stórar breytingar frá fyrirliggjandi áhættumati. 
10.Hvað snertir efnahagslega undirstöðu verkefnisins þá er staðan þessi: Nú þegar búið er að semja um meira en 90% verkþátta við framkvæmdina bendir ekkert til annars en að kostnaður við framkvæmdina í heild verði innan kostnaðaráætlunar. 
Þrátt fyrir það sem að ofan er sagt taldi stjórn Landsvirkjunar nauðsynlegt að taka af öll tvímæli um að gætt væri fyllsta öryggis og í ljósi þess verður að skoða ályktun stjórnarinnar frá 4. apríl enda er hún í fullu samræmi við þá vinnu sem þegar var hafin innan fyrirtækisins. Það að misgengið undir aðalstíflunni er stærra en reiknað er með er ekki ný vitneskja. Það kom í ljós um leið og farið var að hreinsa gljúfrið. Þær aðgerðir sem gripið hefur verið til gagnvart því hafa allar verið opinberar og komið fram í fréttum. Það sem er nýtt er að sprungusveimurinn frá Kverkfjöllum nái inn á lónstæðið og ný vitneskja um samspil sprungna og jarðhita á svæðinu. Við því hefur verið brugðist á ábyrgan hátt. Ekkert í málsmeðferðinni gefur tilefni til þeirra gífuryrða sem Hjörleifur Guttormsson notar í grein sinni. Höfundur er stjórnarformaður Landsvirkjunar.
