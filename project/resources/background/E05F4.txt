FÆRRI komust að en vildu í skuldabréfaútboði Kaupþings banka sem lauk í gær. Alls seldi fyrirtækið eigin skuldabréf á alþjóðlegum markaði fyrir 1 milljarð evra sem jafngildir rúmum 83 milljörðum króna. Þetta er langstærsta skuldabréfaútgáfa sem íslenskur útgefandi hefur ráðist í hingað til.
Alls keyptu 78 alþjóðlegir fjárfestar frá ellefu löndum skuldabréfin, sem eru til fimm ára. Að sögn Kristínar Pétursdóttur, framkvæmdastjóra fjárstýringar Kaupþings banka, eru skuldabréfin á góðum kjörum fyrir Kaupþing banka og segir hún að það undirstriki sterka stöðu bankans á alþjóðlegum fjármálamarkaði. Útgáfan er liður í fjármögnun bankans og segir Kristín að hún verði fyrst og fremst notuð til að fjármagna vöxt bankans erlendis./B1
