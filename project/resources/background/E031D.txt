MIKLAR breytingar hafa orðið á þeim efnum sem notuð eru til tannviðgerða á undanförnum áratugum en hinsvegar hefur lítið breyst í vinnuferlinu sjálfu. Egill Jónsson tannlæknir, frumkvöðull Globodent ehf., hefur undanfarin ár unnið að þróun á nýrri tækni sem ætlað er að mæta þörfum tannlækna á þessu sviði. Til þess hefur hann ásamt fjárfestum stofnað fyrirtækið Globodent á Íslandi ehf. sem stefnir að því að verða þekkingarfyrirtæki á sviði tannlækninga. Globodent er eitt þeirra fyrirtækja sem taka þátt í Sprotaþingi.
Frá ársbyrjun 2000 hefur Globodent ehf. markvist unnið að þróun á hugmyndum Egils um tæki og aðferð til að gera við tannskemmdir í jöxlum með stöðluðum fjöldaframleiddum fyllingum úr hágæða postulíni. Með stöðluðum fyllingum er hægt að bjóða tannlitaðar postulínsfyllingar á sambærilegu verði og amalgam- (silfur) og plastfyllingar. Endingartími postulínsfyllinga er almennt talinn lengri en endingartími hefðbundinna fyllinga, en hingað til hefur þurft að handsmíða þær hjá tannsmið. Forsenda þess að hægt sé að nota staðlaðar fyllingar, er að hægt sé að bora nákvæmlega sama form í jaxlinn og hin staðlaða fylling hefur. 
Þá hefur Globodent einnig unnið að þróun á nýrri tækni sem gerir tannlæknum kleift að nýta forsmíðaðar staðlaðar fyllingar framleiddar úr plastblendi til tannviðgerða. 
Ásgeir Magnússon, stjórnarformaður Globodent, segir að staða þróunarverkefna fyrirtækisin sé þannig að nú þegar hafi fyrsta tannskurðartækið verið smíðað og það notað til að gera við tönn í sjúklingi. «Næstu skref eru að þróa gerð tækisins enn frekar m.a. þarf að létta það og fella það betur að vinnuaðstöðu tannlækna. Þá er samhliða unnið að undirbúningi á framleiðslu stöðluðu fyllinganna bæði úr postulíni og plastblendi.» 
Vonast er til að fyrsta framleiðsluvara Globodent, staðlaðar fyllingar úr plastblendi, verði tilbúin til prufumarkaðssetningar síðar á þessu ári og tannskurðartækið og postulínsfyllingar á síðari hluta næsta árs. 
Globodent á þegar þrjú einkaleyfi þessu tengd. Tvö snúa að tannskurðartækinu og það þriðja að formi fyllinganna. Þá er í athugun að sækja um fjórða einkaleyfið og snýr það einnig að fyllingunum. 
«Þróunarvinna sem þessi er mjög fjárfrek, hátt í 200 milljónir króna hafa verið settar í þróun þessarar tækni frá árinu 2000, og hafa til dæmis þrjár mismunandi frumgerðir af tæki til nákvæms tannskurðar þegar verið smíðaðar,» segir Ásgeir. 
Hann segir mjög ánægjulegt að Globodent hafi verið valið til þátttöku í Seed Forum International. «Það getur, ef vel tekst til, skipt máli við að nálgast bæði innlenda og erlenda fjárfesta sem áhuga kunna að hafa á að koma að verkefninu. 
Það var lærdómsríkt að taka þátt í undirbúningsnámskeiði fyrir þátttökuna í Seed Forum sem fram fór í Ósló og greinilegt að þeir sem að þessu verkefni standa kunna til verka,» segir Ásgeir.
