Leikhópurinn Kláus frumsýnir Riðið inn í sólarlagið á Litla sviði Borgarleikhússins í kvöld. Þar segir frá þremur pörum sem eiga við ólík vandamál að stríða í samböndum sínum - sérstaklega þegar kemur að svokölluðum svefnherbergismálum. Inga María Leifsdóttir ræddi við annan leikstjóra verksins, Odd Bjarna Þorkelsson.
Leikritið Riðið inn í sólarlagið er samið af enska verðlaunaleikskáldinu Önnu Reynolds, sem hefur sent frá sér fjölda leikrita á síðustu árum. Það er byggt upp í nokkurs konar «mósaík»-formi, eins og aðstandendur sýningarinnar kjósa að kalla það, þar sem ekki er línuleg samfella í tíma leikritsins, og sjónum beint að einu pari í einu. Sögur þeirra tvinnast svo saman með ólíkum hætti og tengjast gegn um aðrar persónur í verkinu.
Að sögn Odds Bjarna Þorkelssonar, annars leikstjóra verksins og þýðanda þess, var það ekki síst formið og viðfangefnið sem heillaði hann til þess að taka verkið til sýninga. «En það er svo margt sem var spennandi við að takast á við þetta verk. Þetta er heimsfrumsýning - við fengum leyfi Önnu til að sýna verkið sem er auðvitað alveg frábært, vegna þess að þetta er manneskja sem hefur fengið verðlaun og er þekkt í heimalandi sínu. Það er svo mikil orka í þessu verki, gleði, gredda og skemmtilegheit. Það hefur svo skemmtilega kímnigáfu, án þess að vera með eitthvað svona,» segir hann og slær trommuútslag með höndunum. «Það er miklu meira kjöt á beinunum, og mikill sársauki oft og tíðum. Allir fá svo miklu meira fyrir sinn snúð, bæði áhorfendur og leikarar. Þetta verk var dálítið kjörið, útaf því.» 
Á fullt erindi
Verkinu kynntist Oddur Bjarni gegn um nokkra af leikurunum í sýningunni sem stunduðu nám við Arts Educational-leiklistarskólann í London á sama tíma. Anna Reynolds var einn af kennurum þeirra þar, og skrifaði nokkra hluta af verkinu fyrir bekkinn þeirra. «Ég varð strax ferlega hrifinn af því þegar ég las það og fór strax að þýða þegar ég sá fyrstu síðuna. Þá vissi ég að það var eitthvað rétt við það,» segir Oddur Bjarni og bætir við: «Það er svo skemmtilega beinskeytt - það er ekkert verið að fara í kring um hlutina heldur komið beint að efninu.» 
Efnið er samlíf í ýmsum formum. Víst er að kynlíf og svokölluð kynlífsvæðing er mikið til umræðu um þessar mundir í íslensku þjóðfélagi og hefur leikhúsið verið ötult við að ræða þau mál, enda eitt af meginhlutverkum þess að ræða það sem ber á góma í samfélaginu hverju sinni. Að mati Odds Bjarna á Riðið inn í sólarlagið því fullt erindi við íslenska áhorfendur. «Þetta er í raun mjög íslenskt verk og auðvitað er það líka staðfært að hluta. Guð almáttugur; skyndikynni, framhjáhald og forræðisdeilur - allur þessi pakki er mjög mikið að gerast hérna heima. Það eru allir að upplifa það sama hér heima og alls staðar annars staðar, að þessi erótíkurhneigð sem er í gangi, unglingsstelpur sem þurfa að hafa mök til að fara í partí og þykja hallærislegar ef þær eru hreinar meyjar, það að þykja afbrigðilegur ef maður hefur ekki tekið þátt í «svingi». Það nægir að skoða einkamal.is til að sjá alla þessa grósku. Þetta leikrit á mjög vel við að því leytinu til,» segir hann og heldur áfram. «Það er þessi skrýtna krafa um eitthvað annað en venjulegt hjónalíf, sem er allt í einu komin upp. Fólk er orðið ringlað og finnst það þurfa að taka þátt í einhverju öðru, í stað þess að beina sjónum inn á við og vinna í réttu hlutunum. Þetta er allt í kring um okkur.» 
Þannig að titill leikritsins er væntanlega tvíræður? «Já, hann er það og það var mikill léttir að finna hann. Því þetta leikrit er ekkert að veifa putta og segja uss, uss. Vandamálin eru þarna, en þau eru gerð hversdagsleg og eðlileg. Allar mínar fyrstu þýðingar á titlinum voru mjög ljóðrænar, en Margrét kom með þennan titil og hann gekk undireins upp. Öllum var mjög létt þegar hann kom fram, enda felur hann vissan glampa í auga í sér.» 
Hann tekur fyrir það að með því að velja þetta stykki til sýninga sé vísvitandi verið að reyna að stuða áhorfendur. «Guð, nei. Mér leiðist svoleiðis í leikhúsi. Það er búið að ganga svo langt í leikhúsi að hafa hægðir á sviðinu og kasta þeim fram í sal. Það finnst mér eiga lítið erindi við mann. Og hvað varðar nekt, þá erum við ekki allsber í þessari sýningu. Mér leiðist nekt sem er bara til þess fallin að sýna hugrakka leikara. Við reynum bara að tækla þetta af kímni og heiðarleika og erum fjarri því að reyna að sjokkera fólk.» 
Oddur Bjarni segist sérlega ánægður með alla í hópnum sem komið hafa að sýningunni. Þá segist hann sérstaklega ánægður með Litla sviðið í Borgarleikhúsinu þar sem áhorfendur sitja í kringum sviðið, sem samanstendur af nokkrum rúmum. Verkið hafi hreinlega kallað á slíka umgjörð. «Músíkin og umgjörðin öll eru alveg frábær. Og leikhópurinn stendur sig mjög vel,» segir hann, en leikararnir eiga það allir sameiginlegt að vera menntaðir í Englandi, allir nema Guðlaug Elísabet. «Þessi blanda af leikurum kemur til af kunningsskap, praktík og meðvitund líka. Ég og Ólafur Jens, hinn leikstjórinn og leikkonurnar Margrét og Alexía stofnuðum Kláus og fengum síðan vini okkar og kunningja með í sýninguna. Þau eru öll mjög ólík, bæði að horfa á þau og svo ólíkir leikarar. En síðan þekkjumst við öll mjög vel og þá er stór þröskuldur farinn. Þú þarft að geta treyst þeim sem þú ert að leika á móti, að ég tali nú ekki um í svona verki þar sem menn eru ansi nánir oft og tíðum, en þurfa að geta höndlað það eins og það sé ekkert mál. Ég er mjög kátur með þennan hóp.» 
Það síðasta sem við Oddur Bjarni ræðum er fyrir hvern þessi sýning sé, hvern hann sjái fyrir sér koma og njóta hennar. «Ég vona auðvitað að það sé breiður markhópur, þó mér finnist eðlilegt að hann sé frekar í yngri kantinum en eldri. En vegna þess að þetta er ekki sjokk-sýning að neinu leyti, tel ég að þetta sé fyndin og skemmtileg sýning sem ætti að geta höfðað til allra. Allra hressra og káta sem hafa gaman af leikhúsi.» 
Riðið inn í sólarlagið
eftir Önnu Reynolds
Þýðing: Oddur Bjarni 
Þorkelsson 
Leikendur: Guðlaug Elísabet Ólafsdóttir, Erlendur Eiríksson, Margrét Sverrisdóttir, Guðjón Þorsteinn Pálmarsson, Alexía Björg Jóhannesdóttir og Ólafur S. K. Þorvaldz. 
Lýsing: Benedikt Axelsson 
Leikmynd og búningar: Sirra Sigrún Sigurðardóttir 
Tónlist: Vilhelm Anton Jónsson 
Hár og förðun: Gunnella 
Leikstjórn: Oddur Bjarni Þorkelsson og Ólafur Jens 
Sigurðsson 
ingamaria@mbl.is
