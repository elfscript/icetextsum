ÓSJÁLFRÁTT dettur manni kvikmyndin Skylmingaþrællinn ( Gladiator ) í hug þegar maður horfir á Ríki Drottins . Fimm árum eftir hana leikstýrir Ridley Scott aftur stórmynd sem gerist aftur í öldum, þótt um 1000 ár skilji sögurnar að. Myndirnar skarta báðar eftirminnilegum og áhrifaríkum bardagaatriðum, stórkostlegri sviðsmynd og natni við smáatriðin. Hér er líka fjallað um hugrekki, réttlæti og fórnfýsi. En það er Skylmingaþrællinn sem stendur betur að vígi þegar kemur að sögunni.
Balian er franskur járnsmiður á 12. öld, sem nýlega hefur grafið bæði konu og barn. Þá kemur baróninn og krossfarinn Godfrey af Ibelin til hans og segist vera faðir hans og býður honum að koma með sér til Jerúsalem. Eftir hik þiggur Balian það í þeirri von að bjarga konu sinni frá vist í helvíti, en samkvæmt trú kaþólskra á þeim tíma var hún dæmd þangað þar sem hún framdi sjálfsmorð. Faðir hans deyr á leiðinni en Balian kemst til Jerúsalem og endar með því að bjarga fólkinu í borginni frá innrás múslimanna. 
Það sem stendur upp úr eftir myndina eru án efa bardagaatriðin, en líka samningaatriðin. Myndin gefur mjög góða tilfinningu fyrir því hvernig stríð fóru fram á þessum tíma. Ekki bara hversu hrikalegar aðferðirnar voru þegar barist var auga fyrir auga, tönn fyrir tönn, og allt snérist um að leika á andstæðinginn með herkænskubrögðum. Líka að í raun báru óvinirnir virðingu hvor fyrir öðrum sem ekki virðist fyrirfinnast í dag. Menn ákváðu leikreglurnar fyrirfram, fóru eftir þeim og sömdu síðan skynsamlega eftir að þeir voru að niðurlotum komnir. 
Það er Orlando Bloom sem á að halda myndinni uppi í hlutverki Balians en það tekst ekki nógu vel. Hann er umkringdur frábærum leikurum sem allir gera vel í minni hlutverkum, og hann lendir óvart í skugganum af þeim. Jafnvel hin óþekkta Eva Green er mjög sterk sem prinsessan af Jerúsalem. Orlando leikur ágætlega þótt ég hefði frekar viljað sjá karlmannlegri mann í hlutverkinu. Hlutverkið er bara ekki nógu vel skrifað. Það að vilja bjarga eiginkonunni frá vítislogum er of ósnertanlegt markmið, auk þess sem við vitum aldrei hvort það tekst. Það er enginn drifkraftur í gangi og Balian er meira leiksoppur örlaganna frekar en annað. Við þekktum hann heldur ekki nógu vel áður en haldið var af stað í krossferð til að vita að hann væri fær um að stjórna heilum her. Hvaðan fékk hann þá visku og allt sitt verkvit? Eru kannski allir járnsmiðir svona feikilega klárir? Hlutverkið er á reiki, þar með stefna kvikmyndarinnar í heild, og áhorfandinn fær þar með ekki að taka þátt. 
Ríki Drottins er vissulega stórmynd, en bara ekki nógu góð. Hún útskýrir aðstæður ekkert, og kennir okkur þar með lítið um sögu Jerúsalem eða þessa tímabils, nema þegar kemur að stríðsrekstri. Hún fer einnig rangt með ýmsar sögulegar staðreyndir, en þar sem það er gert í þeim tilgangi að skapa meira drama, er það fyrirgefanlegt. Í raun hefði þurft meira drama. 
Hildur Loftsdóttir
