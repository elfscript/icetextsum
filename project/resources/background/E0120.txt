Jalal Talabani sór í gær embættiseið sem forseti Íraks og er hann fyrsti Kúrdinn til að taka við embætti þjóðhöfðingja í arabaríki. Fyrsta verk hans var að útnefna sjía-múslímann Ibrahim al-Jaafari, leiðtoga Dawa-flokksins og einn frammámanna kosningabandalags sjía-múslíma, sem forsætisráðherra. 
Al-Jaafari, sem nú tekur við valdamesta embættinu í Írak, hefur mánuð til að skipa ráðherra í ríkisstjórn en meginverkefni hennar verður að skrifa nýja stjórnarskrá fyrir Írak. 
Talabani, sem er 71 árs, hét að græða sárin sem spennan í samskiptum þjóðarbrota og margra áratuga einræðisstjórn hefði valdið. Setti hann á oddinn baráttuna gegn hryðjuverkum í Írak og rétti út sáttahönd til súnní-múslíma í Írak, en flestir uppreisnarmanna eru sagðir koma úr þeirra röðum. Viðraði hann meðal annars hugmyndir um, að uppreisnarmönnum yrðu gefnar upp sakir.
