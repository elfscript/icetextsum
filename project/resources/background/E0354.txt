HINN 19. júní árið 1905 flutti Þorkell Clemenz fyrsta mótorhjólið til Íslands. Á þessu ári eru því 100 ár liðin frá því fyrsta mótorhjólið kom til landsins. Á vefnum Skagafjordur.is kemur fram að 14 mótorhjólaklúbbar standa að sameiginlegri afmælishátíð til heiðurs mótorhjólinu á Sauðárkróki dagana 16.-19. júní í sumar. Afmælishátíðin er fjölskylduhátíð og eru allir bifhjólaunnendur velkomnir til Sauðárkróks þessa helgi. Hápunktur þeirrar hátíðar verður sameiginleg hópkeyrsla frá Varmahlíð til Sauðárkróks fimmtudagskvöldið 16. júní kl. 22. 
Meðal dagskrárliða er brekkuspyrna, drulluspyrna, götuspyrna og sérstakur mótorhjólamannafótbolti. Hann verður fyrir konur og karla, með reglum sem ekki líkjast hefðbundnum fótbolta. Tjaldstæði eru endurgjaldslaus í boði Sveitarfélagsins Skagafjarðar og verður skemmtidagskrá á vegum bifhjólamanna og heimamanna í bland. Hægt er að nálgast nánari dagskrá sem er nokkuð ítarleg og næstum fullmótuð á vefsíðum mótorhjólaklúbbanna og heimasíðu Skagfirskra mótorhjólamanna á netfanginu www.team-bacardi.tk.
