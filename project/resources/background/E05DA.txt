Þrefalt húrra, heyrðist á mínu heimili þegar fréttir bárust af því að enski boltinn yrði færður af Skjáeinum. Ég þykist vita að fagnaðarlætin hafi ekki verið einskorðuð við mitt heimili. Ég held frekar að hvert einasta heimili í landinu hafi þarna á einu augnabliki klofnað í tvennt. Á meðan annar helmingurinn hrópaði húrra, blótaði hinn í hljóði. Ég sá fram á að þurfa setja mig aftur inn í Formúluna, frjálsíþróttamót eða annað þaðan af verra. En svo fór ég að hugsa þetta í samhengi, eins og sagt er. Ég uppgötvaði til dæmis að heimsóknum til félaga minna um helgar hafði snarfækkað. Áður höfðum við hist á hverjum laugardags- eða sunnudagseftirmiðdegi og sameinað krafta okkar fyrir framan kassann. En þetta árið... þetta árið hafði ég setið einn heima hjá mér (því hinn helmingurinn neitaði að sitja undir stöðugum öskrum breskra knattspyrnuáhugamanna), með hlandvolgt te og hrökkbrauð, í staðinn fyrir rjúkandi pitsu og ískaldan bjór. Voru þetta hagstæð skipti? 
Þær konur sem ég þekki skilja ekki knattspyrnuáhuga karla. Mér finnst það í góðu lagi. Ég skil ekki áhuga þeirra á þættinum Fólki - með Sirrý eða Kröniken eða One Tree Hill. Ég get ekki horft á þessa þætti án þess að agnúast út í þá; út í handritið og leikinn, út í þá ótrúlegu sjálfsblekkingu bandarískra sjónvarpsþáttaframleiðenda að halda að þrítugir leikarar líti alveg eins út og sextán ára menntaskólanemar. Út í það hversu tilgerðarlegt fólk verður í viðtalsþáttum, óbilandi þörf þess til að játa syndir sínar fyrir alþjóð og og og... svona fussa ég og frussa þar til konan biður mig vinsamlegast um að þegja - hún sé að horfa. 
Og þegar ég set þetta í samhengi, ber þetta af yfirvegun saman, legg þessa dagskrárliði (þær mínútur á viku sem fara í boltaleik og þær mínútur sem fara í kellingaþætti) 
á vogarskálar fjölbreyttrar dagskrárstefnu, sé ég að annar helmingurinn hefur verið beittur ranglæti og að hinn helmingurinn hafi í raun og veru ekki grætt nokkurn skapaðan hlut. Í stað þess að horfa á einn stórleik hangir maður allan daginn yfir ómerkilegum viðureignum liða á borð við W.B.A og Fulham. Í stað þess að gera eitthvað af viti, eins og laga til, dustar maður hrökkbrauðsmylsnurnar af bolnum og brosir aulabrosinu framan í imbakassann. 
Þess vegna segi ég það núna, enski boltinn er bestur læstur. Húrra! Húrra! Húrra!... Húrra! 
Höskuldur Ólafsson
