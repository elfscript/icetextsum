Eftir Ómar Friðriksson omfr@mbl.is RÍKISSTJÓRNIN hefur samþykkt að tillögu menntamálaráðherra sérstaka markáætlun til fimm ára um átak í rannsóknum og þróun í erfðafræði í þágu heilbrigðis og svonefndri örtækni (sem einnig er nefnd nanótækni). Ákveðið hefur verið að verja 200 milljónum kr. til áætlunarinnar á fyrstu tveimur árunum.
Jafnframt verði tryggðir nauðsynlegir fjármunir til áætlunarinnar innan næsta 3 ára fjárhagsramma Vísinda- og tækniráðs. 
Sameiginlegt átak opinberra aðila og einkaaðila
Annars vegar er um að ræða svið, erfðafræði í þágu heilbrigðis, þar sem Íslendingar eru sagðir ráða yfir hlutfallslega mikilli þekkingu og ættu að geta náð miklum árangri með því sameiginlega átaki opinberra aðila og einkaaðila sem gert er ráð fyrir í þessum þætti áætlunarinnar. Hinsvegar er um að ræða nýtt þekkingarsvið, örtækni, þar sem þekkingargrunnurinn hér á landi er enn hlutfallslega veikur en miklar vonir eru bundnar við alþjóðlega og mikil þörf er sögð vera á að styrkja hér á landi. 
Í kynningu menntamálaráðuneytisins á tilgangi markáætlunarinnar í erfðafræði segir að efla eigi þverfaglegt samstarf hér á landi og auka styrk Íslendinga í líf- og læknisfræði á alþjóðavísu. «Reynt verður að hámarka nýtingu tækjabúnaðar og aðferðafræði sem fyrir er í landinu á þessu sviði og styrkja rannsóknir og rannsóknahópa á meginsviðum sameinda- og frumulíffræði sem þegar hafa öðlast alþjóðlega viðurkenningu. Lögð verður áhersla á grunnrannsóknir sem og hagnýt verkefni í nánu samstarfi fyrirtækja, rannsóknastofnana og háskóla til uppbyggingar íslensks atvinnulífs. 
Í lok markáætlunar er þess vænst að hið öfluga íslenska vísinda- og tæknisamfélag í lífvísindum verði í fremstu röð alþjóðlega og leiðandi á afmörkuðum sviðum.» 
Nýti sér örtæknina
Bent er á að fáir starfi á sviði örtækni á Íslandi og sviðið sé enn í burðarliðnum. «Í markáætluninni verður í fyrstu lögð áhersla á að byggja upp grunnaðstöðu og styrkja færni og þekkingu í háskólum, stofnunum og fyrirtækjum. Þess er vænst að grunnaðstaðan verði fyrr eða síðar sameinuð í örtæknikjarna sem nýtist sem flestum á sviðinu. Lögð verður áhersla á grunnrannsóknir sem og hagnýt verkefni í nánu samstarfi fyrirtækja og rannsóknastofnana/háskóla til uppbyggingar íslensks atvinnulífs. Gert er ráð fyrir að starfandi fyrirtæki nýti sér örtækni í vaxandi mæli og að til verði sprotafyrirtæki sem byggja starf sitt á niðurstöðum rannsókna. 
Í lok markáætlunar er þess vænst að á Íslandi verði starfandi öflugir rannsóknahópar með breiða þekkingu á sviðinu og að íslenskir vísinda- og tæknimenn hafi náð að hasla sér völl í alþjóðasamstarfi í örtækni.» Menntamálaráðherra hefur skipað þriggja manna stjórn til fimm ára yfir áætlunina og skipa hana Rúnar Bachmann, Rafteikningu hf. (formaður), dr. Þorgeir Þorgeirsson, líffræðingur hjá Íslenskri erfðagreiningu hf. og dr. Fjóla Jónsdóttir, dósent við Háskóla Íslands. Verður auglýst eftir umsóknum um verkefni á þessum sviðum.
