SVÍAR höfðu ríka ástæðu til að fagna í gær því boðsveitir Svía bæði í karla- og kvennaflokki tryggðu sér gullverðlaun í sprettgöngu á Ólympíuleikunum í Tórínó. Þungu fargi var af Svíum létt því í gær voru liðnir 4,369 dagar frá því sænskt íþróttafólk vann síðast til gullverðlauna á vetrarólympíuleikum eða frá því á leikunum í Lillehammer í Noregi árið 1994.
Anna Dahlberg og Lina Andersson brutu ísinn fyrir Svía þegar þær komu fyrstar í mark í sprettgöngu kvenna þar sem gengnir eru sex 1,325 metra hringir. Þær stöllur voru í fjórða sæti eftir undankeppnina en í úrslitunum sýndu þær mátt sinn og megin. Kanadísku stúlkurnar urðu í öðru sæti og þær finnsku hlutu bronsið.
«Ég trúði því ekki að við myndum vinna gullið fyrr en ég fór yfir marklínuna því ég var orðin mjög þreytt á síðustu 50 metrunum,» sagði Dahlberg eftir sigurinn. Og til að auka gleði þeirra sænsku enn meira náðu norsku stúlkurnar ekki á verðlaunapall en Norðmenn urðu í fjórða sæti, 11 sekúndum á eftir Svíum. 
Í karlaflokki var keppnin æsispennandi en Björn Lind tryggði Svíunum gullið eftir æsilega baráttu við Norðmanninn Tor Arne Hetland á síðasta sprettinum. Tobias Fredriksson var hinn göngumaðurinn í liði Svíanna. Rússarnir Ivan Alypov og heimsmeistarinn í sprettgöngu, Vassili Rotchev, komu svo í þriðja sætinu. 
«Þetta gekk allt samkvæmt áætlun. Við vissum að Norðmennirnir myndu setja allt á fullt og reyna að þreyta Tobias sem hefur átt við veikindi að stríða. En hann sýndi mikla baráttu og við erum í sjöunda himni,» sagði Lind eftir sigurinn. 
Ligety sigraði óvænt
Ted Ligety frá Bandaríkjunum tryggði sér óvænt sigur í alpatvíkeppni karla í gær á ÓL í Tórínó en hann naut góðs af mistökum landa síns Bode Miller sem var dæmdur úr leik eftir fyrri ferðina í sviginu, en Miller var þá í efsta sæti keppninnar.Benjamin Raich frá Austurríki fór síðan illa að ráði sínu á lokasprettinum í síðari svigkeppninni - en Raich átti þá sigurinn vísan enda var hann með 0,86 sek. forskot á hinn 21 árs gamla Ligety. En Raich missti af hliði rétt áður en hann kom í mark og henti þar með gullverðlaununum frá sér. 
Ivica Kostelic frá Króatíu varð annar og Austurríkismaðurinn Rainer Schönfelder fékk bronsverðlaunin. Kostelic hafði fyrir keppnina ekki unnið til verðlauna í tvö ár en þetta er í fyrsta sinn sem hann vinnur til verðlauna á Ólympíuleikum - líkt og Ligety. 
Sindri Már Pálsson keppti í þessari grein og var hann í 53. sæti eftir brunkeppnina en hann náði ekki að ljúka við fyrri svigferðina og féll því úr keppni. Norðmaðurinn Kjetil Andre Aamodt sem hafði titil að verja í þessari grein gat ekki keppt vegna meiðsla á hné sem hann varð fyrir í brunkeppninni um sl. helgi.
