Mikill fjöldi Íslendinga var á Kanaríeyjum um páskahátíðina og þá var líka í mörg horn að líta hjá veitingamanninum Klöru Baldursdóttur á Klörubar. Klara hefur ásamt spænskum eiginmanni sínum Francisco Casadesús rekið Íslendingastaðinn Cosmos eða Klörubar undanfarin 22 ár og segir hún að ekkert fararsnið sé enn á sér. Yndislegt sé að búa á Kanaríeyjum þar sem veðrið sé alltaf eins og hugur manns, aldrei of heitt og aldrei of kalt. «Það má því skella skuldinni á veðráttuna og loftslagið. Við hjónin komum hingað fyrst í desember árið 1973 og ætluðum að dvelja hér í þrjá mánuði. Síðan er liðið 31 ár,» sagði Klara í símaspjalli við Ferðablaðið að aflokinni páskatörninni.
Klörubar er í Yumbo Center, sem er stærsta verslunarmiðstöðin á svæðinu. Síðastliðið haust losnaði verslunarpláss við hliðina á Klörubar og ákvað Klara þá að skella sér út í stækkun staðarins. «Stækkunin breytir heilmiklu fyrir okkur enda var orðið svolítið þröngt miðað við allan þann fjölda, sem hingað kemur. Ég náði að stækka eldhúsið um helming sem gjörbreytir vinnuaðstöðu starfsfólksins auk þess sem búin voru til stærri snyrtiherbergi og nýr bar. Út úr stækkuninni fékk ég fjörutíu sæti til viðbótar og rúmar Klörubar nú um 170 manns í sæti með góðu móti. Það hafa þó aldrei jafnmargir setið til borðs hjá mér og á páskadagskvöld, en þá komu 205 manns í mat og borðuðu af hátíðarmatseðli, sem við erum alltaf með á páskum, jólum og áramótum,» segir Klara og bætir við að hangikjöt, hamborgarhryggur og heilsteiktar nautalundir tilheyri gjarnan hátíðarmatseðlunum. 
Sumarfrí í maí og júní
Að sögn Klöru byrjar fólk að hringja og panta borð um hátíðar í júlí og ágúst fyrir jól, áramót og páska um leið og Kanaríeyjaferðin er pöntuð og skipulögð. Því er óhætt að segja að færri komist að en vilja í hátíðarmatinn á Klörubar. 
Hjá Klöru starfa fimmtán starfsmenn, en nú líður að því að þeir fái tveggja mánaða frí enda segist íslenska veitingakonan ávallt loka í maí og júní ár hvert. «Sjálf ætla ég að byrja á því að fara í frí á meginland Spánar og svo ætla ég bara að sjá til hvað ég geri við restina af fríinu. Ég hef svo ákveðið að skreppa heim til Íslands í tvær vikur í júlí. Ég hef ekki verið mjög dugleg við að fara til Íslands á síðari árum, en við systkinin höfum haft það fyrir venju að hittast annað hvert ár á miðri leið á Costa Brava-ströndinni rétt fyrir norðan Barcelona þar sem við hjónin bjuggum áður en við fluttum til Kanaríeyja. Þá eigum við voða notalega daga saman.» 
join@mbl.is
