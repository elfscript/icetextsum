Ákveðið hefur verið að boða til opnunar Sjóminjasafnsins í Ósvör á þessu sumri á sumardaginn fyrsta, 21. apríl nk. Þá verður m.a formlega tekið í notkun þjónustuhús við safnið sem auk þess er ætlað að vera einskonar upplýsingastofa fyrir ferðamenn. Í Ósvör við Bolungarvík var árið 1988 endurreist forn verstöð og hafinn rekstur á sjóminjasafni þar sem allt er sem líkast því sem var á tímum áraskipanna í gamla daga. Safnið í Ósvör hefur allt frá því að starfsemi þess hófst vakið athygli ferðamanna auk þess sem það hefur vakið athygli í erlendum ferðaritum. Á sl. ári urðu þáttaskil í starfsemi safnsins þar sem Geir Guðmundsson sem gegnt hafði starfi safnvarðar frá upphafi þess lét af störfum. Geir sem ávallt tók á móti gestum í Ósvör íklæddur sjóklæðum fyrri alda, gaf safninu líf sem skóp því þá sterku mynd sem vakið hefur mikla athygli og vinsældir, ekki síst meðal erlendra ferðamanna. Í stað Geirs hefur Finnbogi Bernódusson verið ráðinn safnvörður. 
Sveitarstjórnarmönnum er vandi á höndum þegar þeim er ætlað að úthluta verðmætum, þetta er meirihluti bæjarstjórnar hér í bæ að reyna um þessar mundir. Í hlut Bolungarvíkurkaupstaðar kom 100 tonna byggðakvóti. Bæjarstjórnarmeirihlutinn samdi úthlutunarreglur sem samþykktar voru í bæjarstjórn í síðasta mánuði. Minnihlutinn var með aðrar hugmyndir um úthlutun, en fékk ekki hljómgrunn. Auðvitað gerðist það að ekki urðu allir sáttir. Útgerðarmenn 15 smábáta sendu sjávarútvegsmálaráðuneytinu hörð mótmæli þar sem þeir telja að útgerðaraðilum sé mismunað. Ráðuneytið hefur nú óskað eftir því að bæjarstjórn geri grein fyrir afstöðu sinni til þessara mótmæla útgerðarmanna. Bæjarstjórnarmeirihlutinn vill hinsvegar fá að vita hvort einhverjir meinbugir séu á úthlutunarreglum þeim sem ákveðið var að nota við úthlutunina. Nú er beðið eftir því hvort ráðuneytið leggi blessun sína yfir reglur bæjarstjórnar eða hvort tekið verður undir ábendingar útgerðarmannanna.
