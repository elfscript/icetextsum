Samgönguáætlun fyrir árin 2005 til 2008 sem nú er til meðferðar á Alþingi gerir ráð fyrir að alls muni um 83 milljarðar króna fara til samgöngumála, þ.e. til rekstrar, viðhalds og stofnkostnaðar. Þá eru margir aðrir opinberir aðilar með ýmsar framkvæmdir á prjónunum og eru þær umfangsmestu á vegum orkufyrirtækjanna en einnig eru nokkur sveitarfélög með ýmislegt á prjónunum. Hér á eftir verður staldrað við nokkur atriði varðandi þessi fyrirhuguðu verkefni sem ná til allra landshluta.
Vegamálin taka mest fé af samgönguáætluninni, kringum 60 milljarða króna, flugmál tæpa 17 milljarða og siglingar rúma 6 milljarða. Í vegamálunum fer líka hlutfallslega mest í uppbyggingu eða kringum helmingur fjárframlagsins en hitt skiptist nokkuð jafnt á rekstur og þjónustu annars vegar og hins vegar viðhald vega. 
Yfir 300 milljónir á ári í stofnkostnað í flugmálum
Sé litið fyrst til framkvæmda í flugmálum má nefna að gert er ráð fyrir 320 til 374 milljóna króna framlagi í stofnkostnað á ári þau ár sem samgönguáætlunin nær til. Meðal framkvæmda má nefna við flugbraut og hlöð á Bakkavelli árið 2006 og flugbrautir og hlöð á Ísafirði og Þingeyri í ár og næsta ár. 
Samkvæmt siglingamálaáætlun fara rúmlega 1.100 milljónir í stofnkostnað hafna á þessu ári og um milljarður á því næsta. Stærstu framlögin í ár fara í verkefni í Þorlákshöfn og Grindavík og í hafnargerð í Fjarðabyggð fara rúmar 86 milljónir á þessu ári og 184 á því næsta. 
Til vegamála fara á þessu ári rúmir 6 milljarðar króna í stofnkostnað eða framkvæmdir í hinum ýmsu vegaflokkum og svipuð upphæð á næsta ári. Árið 2007 fara 9,5 milljarðar króna til framkvæmda og 9,7 árið 2008. 
Fjárfrekustu vegaframkvæmdirnar á höfuðborgarsvæðinu
Verkefni á höfuðborgarsvæðinu taka til sín mest fjármagn þessi ár eða frá um 1.200 milljónum uppí 2,2 milljarða. Unnið verður að verkefnum á landsbyggðinni fyrir um 1.700 milljónir króna fyrri tvö árin og 3,4 og 2,9 milljarða seinni tvö árin. Til jarðgangagerðar renna í ár um 1.200 milljónir króna, 700 milljónir á næsta ári, og 1,6 milljarðar árið 2007 og 1.850 milljónir árið 2008. 
Meðal stórra verkefna í vegagerð á þessu ári samkvæmt samgönguáætluninni má nefna á Reykjanesbraut fyrir um 300 milljónir króna, á hringveginum um Stafholtstungur fyrir 153 milljónir, unnið verður fyrir 224 milljónir við veginn um Kolgrafafjörð og 200 milljónir við hringveginn um Norðurárdal í Skagafirði. Á næsta ári er ráðgert að vinna fyrir um 100 milljónir við Gjábakkaveg, um 200 milljónir við Reykjanesbraut, sömu upphæð við Vestfjarðaveg milli Svínadals og Flókalundar og líka 200 milljónir við Djúpveg í Mjóafirði. Áfram verður haldið vinnu við Norðurárdalsveg í Skagafirði og þá fyrir um 170 milljónir, og um 200 milljónir við veginn milli Húsavíkur og Þórshafnar, kaflann milli Katastaða og Krossvíkur. 
Hærri framlög 2007 og 2008
Heldur meira verður svo um að vera árið 2007 þegar 325 milljónir fara í Gjábakkaveg, 350 milljónir í Reykjanesbraut og 400 milljónir 2008, 375 milljónir í kaflann milli Svínadals og Flókalundar og álíka upphæð árið eftir, 600 milljónir í Djúpveg í Mjóafirði og 650 milljónir 2008. Norðurárdalur í Skagafirði tekur áfram til sín 170 milljónir 2007 og 200 milljónir 2008, 100 milljónir fara í veginn um Þverárfjall 2007, 290 og 490 milljónir í veginn milli Húsavíkur og Þórshafnar árin 2007 og 2008 og 200 milljónir í Þvottár- og Hvalnesskriður á hringveginum á Austurlandi. Þá renna 100 og 130 milljónir sitt hvort árið til framkvæmda við veginn milli Vopnafjarðar og Brunahvammsháls. 
Í orkugeiranum eru margs konar framkvæmdir fyrirhugaðar. Sem dæmi má nefna að Orkuveita Reykjavíkur ráðgerir að verja 11,4 milljörðum króna til verkefna í ár. Unnið verður fyrir rúmar 1.200 milljónir við dreifikerfin, þ.e. rafmagn og heitt og kalt vatn, lagðar verða 500 milljónir króna í tilraunaboranir og rúmar 300 milljónir í vatnsöflun. Þá verður unnið við Hellisheiðarvirkjun fyrir rúma 6 milljarða og stækkun Nesjavallavirkjunar fyrir tæpa tvo milljarða. 
Fimm milljarða framkvæmdir á vegum ríkisins
Í yfirliti frá Framkvæmdasýslu ríkisins kemur m.a. fram að unnið verður við framhaldsskóla landsins fyrir tæpa tvo milljarða króna á árinu. Til skóla í Reykjavík fara um 1.280 milljónir króna, 420 milljónir til skóla í Hafnarfirði og 165 til skóla á Austurlandi. Þá verður unnið við gatnagerð og lagnir við Flugstöð Leifs Eiríkssonar fyrir um 90 milljónir króna í ár og fyrir heilbrigðisráðuneytið verða boðin út verk í ár fyrir um tvo milljarða, þau stærstu viðbygging við hjúkrunarheimilið Hlíð á Akureyri og við nýtt hjúkrunarheimili í Reykjavík. Fjármálaráðuneytið hyggst láta bjóða út viðhaldsverkefni og breytingar á um 200 eignum og á að verja alls til þess rúmum 1.100 milljónum króna. 
Önnur verkefni ríkisins eru snjóflóðavarnir í Skutulsfirði og í undirbúningi eru til dæmis snjóflóðavarnir á Bolungarvík, fangelsisbygg ing á Hólmsheiði, stjórnsýslubygging á Keflavíkurflugvelli og endurbætur á húsnæði fyrir Blóðbankann. 
Alls verða boðin út verk á vegum ríkisins í ár fyrir um 5 milljarða króna og er það um 28% aukning frá síðasta ári en 9% samdráttur frá árinu 2003. 
Dæmi um framkvæmdir hjá sveitarfélagi má taka af Kópavogi þar sem ráðast á í verkefni fyrir um 3,2 milljarða króna á árinu. Umfangsmest er gatnagerð sem tekur til sín 1.200 milljónir króna og síðan skólar sem verja á til um 750 milljónum króna. Annar stór málaflokkur eru íþróttamannvirki og síðan eru fráveitu- og vatnsveituverkefni sem kosta hvort um sig yfir 250 milljónir. 
Hafnarfjarðarbær hyggst bjóða út verk á árinu fyrir um 2,7 milljarða og fara um 1.200 milljónir til skólabygginga og um 1.300 milljónir til fráveituframkvæmda. 
Annasamt framkvæmdaár
Af þessu má ljóst vera að ráðist verður í fjölmörg verkefni víða um land sem tengjast samgöngumálum. Sum hver eru umfangsmikil en önnur minni og má gera ráð fyrir að stór sem smá fyrirtæki í jarðvinnu muni hugsa gott til glóðarinnar þegar samgönguáætlunin er annars vegar. Allt ræðst síðan af ákvörðun Alþingis sem gera má ráð fyrir að verði í stórum dráttum í samræmi við það sem samgönguráðherra hefur sett hér fram. 
Þá er og ljóst að aðrir opinberir aðilar undirbúa stórverkefni og snerta þau flest verksvið verktaka á sviði jarðvinnu og byggingaframkvæmda. 
joto@mbl.is
