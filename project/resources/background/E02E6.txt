ÞÁTTURINN Þjóðin og þýðingarnar fjallar um hlutverk þýðinga og hversu stór hluti þær eru af lífi okkar, hvort sem er í sjónvarpi, bókmenntum, skjalaþýðingum eða í starfi táknmálstúlka. Bandalag þýðenda og túlka var stofnað 30. september 2004 til að efla fagleg vinnubrögð meðal þýðenda sjálfra og berjast fyrir auknum skilningi á starfi þýðenda. 
Af því tilefni var ákveðið að gera þennan þátt sem sýnir m.a. brot úr ræðum frú Vigdísar Finnbogadóttur forseta og Jóhönnu Þráinsdóttur þýðanda auk þess sem tekin voru viðtöl við þýðendur á borð við Ástráð Eysteinsson prófessor, Ingibjörgu Haraldsdóttur rithöfund, Rúnar Helga Vignisson rithöfund og Gauta Kristmannsson. Dagskrárgerð er í höndum Þorsteins J. og Inga R. Ingasonar. Þjóðin og þýðingarnar er í Sjónvarpinu kl. 21.25.
