Breska götublaðið The Sun hefur lýst yfir að það styðji Verkamannaflokk Tonys Blairs í þingkosningunum 5. maí. Þetta þykir fréttnæmt af því að The Sun er söluhæsta blaðið í Bretlandi og Blair lagði sérstaka áherslu á það fyrir kosningarnar 1997, er hann komst til valda, að fá blaðið til liðs við sig. Vísbendingar höfðu verið um að blaðið kynni nú að snúa baki við Blair, en Trevor Kavanagh, ritstjóri þess, staðfesti í gær að The Sun styddi flokk hans áfram. «Þetta eru síðustu kosningar Tonys Blairs og hann á skilið að fá eitt lokatækifæri til að uppfylla loforð sín,» segir The Sun .
