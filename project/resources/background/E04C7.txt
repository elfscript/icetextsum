MIKIL tímamót urðu í íslensku skáklífi þegar Skákfélagið Hrókurinn var sett á laggirnar fyrir nokkrum árum. Forveri félagsins var skákfélagið Grand Rokk en það var stofnað á samnefndum skemmtistað í miðbæ Reykjavíkur undir lok síðustu aldar. Dan Hansson heitinn stakk upp á þessu og slógu menn til. Skundað var á Íslandsmót skákfélaga og óslitin sigurganga hófst. Í 6 ár í röð vann lið frá félaginu þær deildir sem tekið var þátt í. Mest um vert var að vinna Íslandsmeistaratitilinn þrjú ár í röð - 2002 til 2004. Eftir að nafni félagsins var breytt einkenndist starfsemin af slíkum fítónskrafti að fáir hafa orðið vitni að öðru eins. Það væri að æra óstöðugan að telja upp alla þá glæsilegu viðburði sem félagið stóð fyrir en engu að síður er freistandi að minnast á nokkra þeirra. Afar öflugt atskákmót var haldið vorið 2002 sem tileinkað var minningu fyrrnefnds Dans, Mjólkurskákmót var haldið á Selfossi um haustið það ár og svo aftur 2003, Stórmót Hróksins var haldið í Kjarvalsstöðum upphafi árs 2003 og skömmu eftir það Eddu atskákmótið í Borgarleikhúsinu. Þessir viðburðir voru stórfenglegir og í kringum þá alla voru gefin út mótsblöð sem eiga sér fáa jafnoka í gæðum. Stóru mótin hér innanlands dugðu ekki félaginu til að slökkva þorsta þess að boða skákfagnaðarerindið. Farið var út fyrir landsteinana og skákviðburðir haldnir í Grænlandi, kennsla veitt börnum í Sarajevo og nú síðast stóð félagið fyrir skákþjálfunarbúðum í Namibíu. Fyrir ári var það gefið út að Hrókurinn væri ekki lengur keppnisfélag. Framvegis myndi það einblína á starf fyrir börn og unglinga. Sú stefnubreyting var sennilega rökrétt í ljósi þeirra áherslna sem komnar voru. Félagið hafði haldið nokkrum sinnum stór barnaskákmót með úrvals verðlaunum á Broadway. Í húsakynnum félagsins í Skúlatúni voru haldnar reglulegar æfingar fyrir krakka á grunnskólaaldri. Síðast en ekki síst hafa forsvarsmenn félagsins sl. þrjú ár unnið óeigingjarnt starf við útbreiðslu skáklistarinnar á meðal grunnskólakrakka um allt land með því að gefa bókina Skák og mát eftir Anatoly Karpov í þýðingu Helga Ólafssonar. Þetta hefur verið gert í góðu samstarfi við Eddu útgáfu og verið skákinni til mikils framdráttar. Á þessu skólaári fóru liðsmenn Hróksins í yfir 100 grunnskóla til að gefa bókina. Fleiri fyrirtæki hafa komið að barnastarfi Hróksins. Í samstarfi við Íslandsbanka hefur verið haldin svokölluð Tívólísyrpa þar sem allir grunnskólanemendur geta tekið þátt. Keppendur hafa getað unnið sér inn stig sem veitir þeim rétt til að taka þátt í úrslitakeppni. Hún fer fram 8. maí næstkomandi en sumardaginn fyrsta var haldið mót í syrpunni. Um fimmtíu krakkar tóku þátt og vann Hjörvar Steinn Grétarsson góðan sigur. Skákskóli Hróksins hefur tekið til starfa og var danski stórmeistarinn Henrik Danielsen ráðinn skólastjóri. Þessi viðkunnanlegi Dani hefur stýrt skólanum af alúð og miðlað af reynslu sinni og þekkingu til ungviðisins. Hrókurinn studdi við bakið á stofnun skákdeildar Fjölnis en til liðs við hana hafa margir ungir og efnilegir skákmenn gengið. 23. apríl sl. var keppni milli ungmenna úr Fjölni og krakka sem ganga í skóla bandaríska hersins í Keflavík. Alls tók 21 þátt og skemmtu keppendur sér konunglega yfir skákinni og ljúffengum pönnukökum. Hrókurinn hefur verið Fjölni innan handar og aðstoðaði félagið 20 meðlimi Fjölnis til að taka þátt í Skákævintýrinu í Eyjum sem lauk um síðustu helgi. Í næsta þætti verður ítarlega sagt frá Ævintýri Eyjamanna en gott samstarf hefur verið á milli Hróksins og Taflfélags Vestmannaeyja. Það er einnig jákvætt fyrir skáklistina að Hrókurinn hefur komið skákinni á framfæri fyrir þá sem af ýmsum ástæðum standa höllum fæti í lífinu. Fyrir tilstuðlan Hróksins hefur skapast virkt skáklíf í athvarfi Rauða krossins fyrir fólk með geðraskanir,Vin, og barnaspítali Hringsins hefur oft verið heimsóttur af Hróksmönnum. Einnig hefur á Litla-Hrauni verið haldið skákmót fyrir fanga. Eins og sjá má drepur starfsemi Hróksins víða niður fæti og hefur félagið aflað skákhreyfingunni áður óþekktra landvinninga. Þetta er mikilvægt, ekki síst gagnvart landsbyggðinni. Sem dæmi um það má nefna að 26. mars sl. var haldið meistaramót Skákfélags Árneshrepps í Félagsheimilinu Árnesi í Trékyllisvík. Forseti Hróksins, Hrafn Jökulsson, stjórnaði mótinu og tefldi ásamt 18 öðrum keppendum. Sigurvegari varð Ingólfur Benediktsson og 2.-3. sæti voru Arnar Ágústsson og Árný Björk Björnsdóttir. Skáklíf hefur blómstrað í hreppnum undanfarin ár og rekja heimamenn það til heimsóknar Hrafns og Regínar Pokornu sumarið 2003. Þá tefldu hún fjöltefli í flugskýlinu á Gjögri sumarið 2003 og heillaði Strandamenn með taflmennsku sinni. Á Íslandsmóti grunnskólasveita fyrir skömmu náði skólinn í hreppnum, Finnbogastaðaskóli, góðum árangri þó að eingöngu fjórir nemendur gangi í skólann. Það markmið Hróksins að gera Ísland að skáklandi er göfugt og ef félagið heldur áfram á sömu braut verður framlag þess ómetanlegt til að gera drauminn að veruleika. 
HELGI ÁSS GRÉTARSSON
