Lögmálið.
Lögmálið um heildarfjölda slaga (The Law of Total Tricks) hljóðar svo í öllu sínu veldi: «Fjöldi slaga sem taka má í báðar áttir í lengsta tromplit beggja hliða er jafn heildarfjölda trompa.» 
Vá! 
Með dæmi má leggja lögmálið þannig upp: Ef NS eiga átta-spila samlegu í lengsta lit (segjum hjarta) og AV átta-spila samlegu í sínum besta lit (segjum tígli) er heildarfjöldi trompa 16, það er 8 + 8. Ef NS geta tekið 8 slagi í hjartasamningi, ættu AV að standa til boða 8 slagir í tígulsamningi. Og ef NS fá 9 slagi, ættu AV að fá 7. Og svo framvegis: 10-6, 11-5 og þannig áfram. 
«Lögmálið» er ekki náttúrulögmál, en virkar furðu oft, ekki síst þegar um er að ræða átta- eða níu-spila samlegu. Frakki að nafni Jean-René Vernes vakti fyrst athygli bridsheimsins á þessu samhengi árið 1950, en það var ekki fyrr en bók Larry Cohens «Að segja eða þegja» (To Bid or Not To Bid) kom út árið 1990 sem spilarar fóru almennt að nýta sér lögmálið í sögnum. 
Spil dagsins er frá 16 para Stjörnutvímenningi Bridshátíðar síðastliðinn miðvikudag. Furðu margir gerðust lögmálsbrjótar í suður og keyrðu í þrjú hjörtu eftir þessa sagnþróun: 
Samkvæmt lögmálinu er rangt að segja þrjú hjörtu í stöðu suðurs, því ef þrjú hjörtu vinnast ættu þrír tíglar að fara tvo niður (miðað við að báðir séu í 8-spila samlegu). 
Eins og sést vinnst ekkert á þriðja þrepi - þrír tíglar tapast og þrjú hjörtu fara 1-2 niður eftir því hvernig vörnin spilast, svo lögmálið virkar - í þessu spili alla vega.
