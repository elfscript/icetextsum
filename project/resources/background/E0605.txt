ÍSLENSKA ríkið bauð fram sátt í máli Ramins og Jönu Sana en þau höfðuðu mál gegn ríkinu og kröfðust þess að staða þeirra sem flóttamenn yrði viðurkennd. Sáttatillaga ríkisins felur í sér að hjónin fái dvalarleyfi í hálft þriðja ár gegn því að málið verði fellt niður. 
Ramin er frá Afganistan en Jana frá Úzbekistan. Þau komu til Íslands árið 2003 og sóttu um hæli sem flóttamenn. Því var neitað en þeim var veitt dvalarleyfi af mannúðarástæðum til eins árs. Í kjölfarið höfðuðu þau mál gegn ríkinu. 
Jana og Ramin hafa fallist á tillögu ríkisins en í reglugerð um útlendinga segir að útlendingi sem hefur dvalið hér samfellt í þrjú ár megi veita ótímabundið búsetuleyfi ef hann uppfyllir ákveðin skilyrði, t.d. að hann hafi stundað nám í íslensku. /4
