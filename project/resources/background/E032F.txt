Kristilegur kærleiki
ÉG sá í sjónvarpinu 17. apríl leikna mynd um sannsögulega atburði. Myndin heitir Magdalenu systurnar og fjallar um ungar stúlkur sem áttu að hafa brotið af sér gegn kirkjunni og voru settar í klaustur á Írlandi til þess að vinna þar í þvottahúsum. Þær sættu þar mjög illri meðferð og voru gjörsamlega brotnar niður. Þó höfðu þær ekkert til saka unnið annað en að hafa eignast börn utan hjónabands, verið nauðgað eða verið sætar stúlkur og mikil piltagull og þar með voru þær lokaðar inni. Peningarnir sem komu fyrir þeirra þrældóm í þvottahúsinu hirtu nunnurnar og lifðu í vellystingum. Þessi mynd hefur snert marga og svo er um mig líka. Þessum illræmdu þvottahúsum sem voru víða í klaustrum á Írlandi var ekki lokað fyrr en 1996. Það er skelfilegt til þess að vita að svona skuli hafa viðgengist á nýliðnum árum. 
Því miður hefur kristin trú þó víða verið misnotuð í gegnum tíðina og einnig var það hér á Íslandi þegar konum var drekkt vegna þess að þær voru ófrískar eða fólki misþyrmt og það drepið í nafni kristinnar trúar. Jesús er kærleikur fyrir mér og ef við eflum með okkur umburðarlyndi, kærleik og skilning náum við langt í lífi okkar og eins líka til að hjálpa öðrum. Við erum ekki komin í þennan heim til þess að vera með hroka eða dæma aðra því guð mun aldrei refsa okkur fyrir gjörðir okkar heldur munum við sjálf gera það ef við hegðum okkur illa. 
Kærleikskona. 
Orða vant
MÉR er orða vant um framkomu Halldórs Blöndal en þó ætla ég að segja þetta. Halldór Blöndal víki úr stól forseta Alþingis þar sem hann beitir sínu valdi á óraunhæfan máta. Ég hef margoft séð hann beita þessu valdi sínu, óréttlætanlega. Tvívegis gagnvart Sigurjóni Þórðarsyni, einu sinni gagnvart Helga Hjörvar og nú síðast þegar hann gaf Lúðvík Bergvinssyni orðið en tók það af honum aftur áður en tími hans var liðinn og með þvílíku offorsi og bjölluslætti að það hálfa hefði verið nóg. Ég horfi sem sagt alltaf á útsendingu frá Alþingi og ég endurtek, Halldór Blöndal víki bara úr þessu starfi vegna skapofsa síns. Mér finnst bara hann vera orðinn gamall. Ég stend með Lúðvík. 
Kristjana Vagnsdóttir.
