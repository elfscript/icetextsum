PLATA Mugisons, Mugimama, Is This Monkeymusic?, kemur á morgun út fyrir Evrópumarkað hjá Accidental Records. Útgáfufyrirtækið rekur ekki mannmarga skrifstofu en er að sögn Mugisons «pólitískt og meðvitað». Eigandi þess, Matthew Herbert, er tónlistarmaður en einnig kunnur aktívisti. Kynni hans af tónlist Mugisons má rekja til einfaldrar bréfasendingar. 
«Ég sendi honum ástarbréf,» segir Mugison, sem vill meina að í hugmyndafræðilegum skilningi hafi Herbert haft á sig gífurleg áhrif. 
Útgáfu plötunnar fylgir Mugison eftir með tónleikaferð um álfuna sem hefst í Bretlandi á morgun. «Þetta leggst rosavel í mig, mér finnst gaman að þessu,» segir Mugison í forsíðuviðtali við Tímarit Morgunblaðsins í dag. «Ég spila kannski í klukkutíma og mér líður mjög vel þegar ég spila. Restin er meira eins og að vera í löndun, massíf líkamleg vinna,» en hann selflytur sjálfur allar græjurnar við annan mann. Á gítarnum flöktir syngjandi andlitið á unnustunni Rúnu, með aðstoð myndvarpa, og þannig syngur hún með Mugison í túrnum, þrátt fyrir að sitja á sama tíma heima á Íslandi .
