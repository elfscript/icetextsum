GLÆPA- og sakamálasögur hafa löngum notið vinsælda og að líkindum aldrei sem nú. Margar þeirra fylgja ákveðnum formúlum, snúast um morð, fjármálamisferli o.s.frv. og oft eru tiltekin gengi laganna varða helstu söguhetjur. Þær eru tíðast hugarsmíð höfunda, sem oft láta sögur sínar gerast á einhverjum tilteknum stað, t.d. í ákveðinni borg eða borgarhverfi og allt er efnið skáldskapur höfundarins, glæpurinn, sögupersónur, «plottið». Oft eru sögur af þessu tagi ærið keimlíkar og flestum venjulegum lesendum nægir að lesa tvær til þrjár bækur eftir hvern höfund, fá þá leið á ritsmíðum hans og finnst sem þeir hafi lesið þetta allt áður.
Sönn glæpasaga
Þessi bók er glæpasaga, saga um marga glæpi, og engu síður spennandi en margar skáldsögur þekktra höfunda sakamálasagna. Hún er hins vegar frábrugðin þeim flestum að því leyti að hér er enginn drepinn og engin lögga í aðalhlutverki. Þetta er sönn saga, fjallar um fólk sem flestir myndu kalla ósköp venjulegt - sumt kannski dálítið skrýtið - og þjófnað á menningarverðmætum - bókum, þúsundum bóka. Sögusviðið er mörgum Íslendingum kunnugt - Konunglega bókasafnið í Kaupmannahöfn. 
Þetta er sagan af Frede Møller-Kristensen, bókaverði í Konunglega bókasafninu, og ótrúlegum athöfnum hans um rösklega aldarfjórðungs skeið. Hann var í upphafinu ósköp venjulegur danskur drengur, gekk í menntaskóla og síðan í Hafnarháskóla. Þar lagði hann stund á fornindversk mál og málfræði, vakti athygli fyrir dugnað, góðan námsárangur og lærdóm og var ráðinn til starfa í Austurlandadeild Konunglega bókasafnsins árið 1967. Þar óx vegur hans hratt og leið ekki á löngu, uns hann varð yfirmaður deildarinnar. 
Saga Konunglega bókasafnsins nær aftur til daga Friðriks konungs III. (1609-1670). Hann var maður bókelskur, kom sér upp góðu bókasafni sem síðan óx er það fékk verðmæt einkasögn að erfðum, auk þess sem ýmsir aðalsmenn keyptu sér hylli konungs með því að færa safni hans verðmætar bækur að gjöf. Þá voru bækur tíðum verðmætt herfang á 17. og 18. öld og Aldinborgarkóngar keyptu gjarnan bækur handa safni sínu. Undir lok 18. aldar taldi bókakostur safnsins um tvö hundruð þúsund bindi og þá var það orðið eitt hið stærsta og besta í Evrópu. Kristján konungur VIII. (1749-1808) veitti vísinda- og fræðimönnum aðgang að safninu og 1793 var það gert að landsbókasafni Danmerkur. Af því nutu danskir - og ekki síður íslenskir - fræðimenn löngum góðs. 
Þegar Frede Møller-Kristensen hóf störf í Konunglega bókasafninu árið 1967 var það til húsa á Slotsholmen, í húsi sem Danir nefndu stundum «den røde lærdomsborg». Það var upphaflega byggt um aldamótin 1900 og átti þá að geta rúmað níu hundruð þúsund bindi og fjörutíu starfsmenn. Árið 1967 voru á hinn bóginn nær tvær milljónir bóka í safninu og starfsmenn alls um fjögur hundruð. 
Fyllti kjallarann af bókum
Þetta hafði vitaskuld í för með sér mikil þrengsli og óreiðu og öryggismál safnsins voru í ólestri. Starfsfólk, og í sumum tilvikum gestir, gengu um húsakynni safnsins án þess að eftirlit væri haft með þeim og oft kom fyrir, að bækur hyrfu um lengri eða skemmri tíma án þess að mikið veður væri gert út af því. Menn vissu af langri reynslu, að flestar bækur sem saknað var komu aftur í leitirnar og að ekkert þurfti að vera óeðlilegt við það þótt bók fyndist ekki þar sem hún átti að vera. Stundum lenti bók á röngum stað þegar henni var skilað og mörg dæmi voru þess, að lánþegar, einkum háttsettir embættismenn og þekktir lærdómsmenn, hefðu bækur heima hjá sér árum og áratugum saman. Þar gat verið um heilu söfnin að ræða, sem erfingjar skiluðu er viðkomandi var látinn. Töldu sumir þessara lánþega bækurnar betur komnar hjá sér en í safninu! 
Frede Møller-Kristensen kunni vel við sig í því andrúmslofti sem ríkti á Konunglega bókasafninu. Hann var sjálfur ástríðufullur safnari (ekki aðeins bókasafnari) og hafði ekki starfað lengi í safninu er hann tók að grípa bók og bók sem hann stakk í tösku sína og hafði með sér heim. Með árunum gerðist hann æ stórtækari og þar kom að kjallarinn á heimili hans var orðinn fullur af bókum. Þar undi hann sér löngum stundum, las og dyttaði að «bókum sínum». 
Ekki fór hjá því að fólk í Konunglega bókasafninu veitti bókahvarfinu athygli, og það því fremur sem æ fleiri fágætar og verðmætar bækur hurfu. Málið komst í hámæli og á 8. áratugnum var mikið um það rætt í dönskum fjölmiðlum en eftirgrennslan lögreglu og yfirmanna safnsins bar engan árangur. Öryggisreglur voru að vísu hertar og nýjum eftirlitstækjum komið upp og þá dró úr bókahvarfinu, en ekki tókst að finna hinn seka og ekki fundust bækurnar. 
Frede Møller-Kristensen fylgdist vel með framvindunni en lét lítið á sér kræla. Hann var alkóhólisti, sinnti starfi sínu af æ minni áhuga og þar kom að hann var lækkaður í tign. Um líkt leyti tók hann að selja bækur úr safni «sínu» fyrir milligöngu tengdadóttur og vina sem komu bókunum í hendur virtra uppboðsfyrirtækja í Bretlandi og Bandaríkjunum. Þau viðskipti gengu greitt og gáfu mikið í aðra hönd, enda gætti Frede þess vel að fjarlægja alla stimpla og merkingar sem bent gátu til þess hvaðan bækurnar voru komnar. 
En svo komst allt upp. Frede Møller-Kristensen lést úr krabbameini í febrúar 2003. Fjölskyldan hélt áfram að selja bækur en gætti þess ekki jafn vel og hann að fjarlægja merkingar og þar kom að starfsmaður Christie's í Lundúnum varð tortrygginn, hafði samband við Konunglega bókasafnið og danska lögreglan gerði húsleit heima hjá ekkju Fredes og hjá syni hans og tengdadóttur. Þar var lagt hald á alls 1.312 bækur, flestar gamlar og fágætar, þ.á m. allmörg vögguprent, sem ekki voru annars staðar til. Ekkjan, sonurinn og tengdadóttirin fengu öll fangelsisdóm, þótt þau neituðu því staðfastlega að hafa vitað hvernig eða hvaðan bækurnar voru fengnar. Aldrei varð fullljóst hve mörgum bókum Frede hafði rænt úr safninu en þar hefur trúlega verið um a.m.k. tvö þúsund bindi að ræða. Margar bókanna hafa ekki enn komið í leitirnar og gera það líklega aldrei. Erfitt er að fullyrða hvort þarna var um mesta bókaþjófnað sögunnar að ræða, ef undan eru skilin hervirki í styrjöldum, en margt bendir þó til þess að svo hafi verið. 
Í þessari bók er sögð sagan af ótrúlegri athafnasemi Frede Møller-Kristensen og jafnframt brugðið ljósi á starfsemi Konunglega bókasafnsins og skyggnst inn í veröld bókamanna og bókasafnara í Danaveldi. Þetta er einstaklega skemmtileg bók aflestrar, vel skrifuð og á köflum þrælspennandi: öðru vísi glæpasaga og dagsönn. Höfundar eru tvær ungar blaðakonur. Þær hafa kannað fjölda heimilda er að málinu lúta og rætt við marga heimildamenn, þ.á m. þá tvo er gegndu embætti ríkisbókavarðar á þessum tíma. Í bókarlok er heimildaskrá og rækileg skrá yfir þær bækur sem hald var lagt á við húsleitina heima hjá ekkju Frede Møller-Kristensen. Hún fyllir 34 þéttprentaðar blaðsíður. 
Jón Þ. Þór
