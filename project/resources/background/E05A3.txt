Arna Skúladóttir er fædd 13. maí árið 1956. Hún lauk hjúkrunarprófi frá Hjúkrunarskóla Íslands árið 1978 og viðbótarnámi í heilsugæslu og hjúkrun barna og unglinga frá Háskóla Íslands árið 1995. Hún tók BS-próf í hjúkrun frá sama skóla árið 1997 og meistarapróf árið 2001. Árið 2004 hlaut hún sérfræðingsréttindi í barnahjúkrun með svefn og svefnvandamál sem undirsérgrein. Arna er gift Júlíusi Einarssyni pípulagningameistara og eiga þau þrjú börn.
Arna Skúladóttir er fædd 13. maí árið 1956. Hún lauk hjúkrunarprófi frá Hjúkrunarskóla Íslands árið 1978 og viðbótarnámi í heilsugæslu og hjúkrun
barna og unglinga frá Háskóla Íslands árið 1995. Hún tók BS-próf í hjúkrun frá sama skóla árið 1997 og meistarapróf árið 2001. Árið 2004 hlaut hún sérfræðingsréttindi í barnahjúkrun með svefn og svefnvandamál sem undirsérgrein. 
Arna er gift Júlíusi Einarssyni pípulagningameistara og eiga þau þrjú börn. 
Svefn og svefnvenjur barna verða í brennidepli á námskeiði sem Foreldraskólinn stendur fyrir í Grafarvogskirkju í dag. Á námskeiðinu verður fjallað um svefn, næringu, þroska og lundarfar sjö til átján mánaða barna.
Leiðbeinendur eru hjúkrunarfræðingarnir Arna Skúladóttir og Ingibjörg Leifsdóttir sem báðar eru starfandi á Göngudeild barna með svefnvandamál á Barnaspítala Hringsins. Arna segir ýmislegt hafa áhrif á svefnvenjur barna. «Svefn er ekki afmarkað fyrirbæri heldur samofinn þáttum eins og næringu, þroska og persónuleika barnsins. Á námskeiðinu reynum við að flétta þetta saman auk þess að tala um líðan foreldra því hún skiptir líka máli í þessu samhengi.» 
Að sögn Örnu eru svefnvandamál barna ákaflega mismunandi eftir aldri. «Að 2-3 ára aldri eru helstu einkenni svefnvandamála að barnið er lengi að sofna, erfitt í háttinn og vaknar oft upp á nóttunni. Sömuleiðis geta daglúrarnir verið ruglingslegir og stuttir. Þegar börnin eru eldri ber hins vegar meira á vandamálum tengdum slæmum draumum eða ruglingi á svefntíma.» 
Hún segir ólíkar stefnur í gangi varðandi uppeldi. «Sumar ganga út á að láta barnið ráða ferðinni sem hefur t.d. verið áberandi í brjóstaráðgjöfinni. Önnur stefna, sem mikið hefur verið horft til undanfarið, snýst hins vegar um aga og mótun. Þetta eru mjög ólík sjónarhorn og líklega væri best að hafa sambland af báðum en mikilvægast er þó að skilja hvað barnið er að segja og hvers maður getur ætlast til af því. Þess vegna fjöllum við t.d. um það hvernig svefn þróast hjá börnum, því með því að fræða foreldra um hvað er eðlilegt verða þeir öruggari í uppeldi barnsins.» 
Hvað varðar orsakir svefnvandamála segir Arna þær mismunandi. «Það eru margir þættir sem geta legið að baki. Námskeiðin eru hugsuð til að styrkja foreldra í sínu foreldrahlutverki og hjálpa þeim að leysa venjulega viðfangsefni sem koma upp í uppeldi flestra barna. Ef vandamálin eru veruleg borgar sig að að koma á göngudeildina á Barnaspítalanum. Sökum mikilla anna á göngudeildinni þurfti í byrjun árs 2004 að takmarka aðgang þangað og var þá ákveðið að hætta að veita ráðgjöf í gegnum síma, enda fer þar í gegn oftast léttasta ráðgjöfin, þ.e.a.s. að svara einföldum fyrirspurnum.» Því ákvað Arna að stofna Foreldraskólann sem veitir símaráðgjöf um svefn og svefnvenjur tvisvar í viku auk þess að halda úti vefsvæðinu foreldraskoli.is og standa fyrir námskeiðum sem þessum. Á heimasíðunni má nálgast símanúmer og netfang þar sem hægt er að skrá en einnig má mæta í Grafarvogskirkju í dag klukkan 16. Námskeiðið stendur til klukkan 19 og kostar 2.000 krónur.
