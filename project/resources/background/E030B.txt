KOSTNAÐUR barnafjölskyldna í landinu vegna dagvistunar í leikskólum er mjög mismunandi eftir sveitarfélögum, eins og fram kom í frétt Morgunblaðsins á mánudag. Dæmi eru um að munurinn geti verið í kringum þrettán þúsund krónur á mánuði, skv. upplýsingum sem Alþýðusamband Íslands hefur tekið saman. Á vef ASÍ er sýndur samanburður á vistunar- og fæðisgjöldum milli tólf sveitarfélaga víða um land. 
ASÍ tekur m.a. dæmi af hjónum með tvö börn, tveggja og fimm ára, sem dvelja átta stundir á dag og fá fullt fæði. Foreldrarnir greiða 41.083 kr. fyrir vistun og fæðisgjöld á mánuði í Fjarðabyggð en 52.080 kr. fyrir vistun og fæðisgjöld á mánuði í Hafnarfirði. Munurinn er tæplega ellefu þúsund krónur. Í frétt Morgunblaðsins á mánudag var vitnað í upplýsingar á vefnum þar sem sagði að foreldrar greiddu 53.155 kr. fyrir þessa þjónustu í Kópavogi. Þær upplýsingar reyndust rangar. Hið rétta er að þeir greiða 50.155 kr. fyrir þessa þjónustu í Kópavogi, eins og meðfylgjandi tafla sýnir. 
ASÍ tekur einnig dæmi af einstæðu foreldri, með tvö börn, tveggja og fimm ára, sem dvelja átta stundir á dag á leikskóla og fá fullt fæði. Foreldrið greiðir 26.208 kr. fyrir vistunar- og fæðisgjöld á mánuði í Reykjavík en 39.388 kr. fyrir vistunar- og fæðisgjöld á mánuði í Reykjanesbæ. Munurinn er rúmlega þrettán þúsund kr. 
Í fréttinni á mánudag var sagt, skv. upplýsingum frá ASÍ, að foreldrið greiddi 39.586 kr. fyrir þessa þjónustu í Kópavogi. Þær upplýsingar reyndust rangar. Hið rétta er að foreldrið greiðir 36.586 kr. fyrir þessa þjónustu í Kópavogi.
