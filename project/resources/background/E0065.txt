«Ég hata allt sem ég geri,» sagði hann jafnan, einhver merkasti og dáðasti grínleikari sögunnar, Peter Sellers. «Ég hata líka flest sem ég geri. Og sumt sem ég geri er mér líka verulega á móti skapi. Það er trúlega það eina sem við eigum sameiginlegt,» segir Geoffrey Rush í samtali við Skarphéðin Guðmundsson þar sem hann m.a. viðurkennir að hafa efast stórlega um að hann réði við að leika þennan margflókna grínsnilling í myndinni Líf og dauði Peters Sellers.
Núorðið er hann kunnastur fyrir að hafa leikið Bleika pardusinn. Hið rétta er að hann lék hinn úrræðagóða en víðáttu vitgranna Clouseau lögregluvarðstjóra sem eltist við demantaþjófinn alræmda Bleika pardusinn í samnefndri grínmyndaröð sem enn þann dag í dag nýtur almannahylli. En í eina tíð, einkum á 7. og 8. áratug síðustu aldar, var Peter Sellers þekktur fyrir annað og meira. Hann var þekktur fyrir að vera eitthvert mesta kameljón kvikmyndanna, gamanleikari af guðs náð sem gat brugðið sér í allra kvikinda líki og verið svo óbærilega fyndinn að áhorfendur verkjaði í hláturtaugar og maga. En um leið voru kenjar hans og flókinn persónuleiki alkunna. Hversu ólíkur hann var þessum bráðfyndnu persónum sem hann lék á hvíta tjaldinu. Hversu erfiður hann var í umgengni, hvort sem var við samstarfsfólk eða sína nánustu. Og það var mönnum hulin ráðgáta hvernig hann gat verið svona óhamingjusamur og ómögulegur þessi maður sem bjó að of stórum skammti af guðs gjöf, gekk allt í haginn á framabrautinni, gat valið úr viðfangsefnum og kvonfangi og naut vímunnar og villtra meyja. Þótt ekki séu nema 25 ár síðan Sellers lést af völdum hjartabilunar hafa nú þegar verið ritaðar ótal ævisögur um hann þar sem markmiðið er oftar en ekki að reyna að draga upp skýrari mynd af þessum torskilda einstaklingi, freista þess að skilja hvaðan hann kom og hvert hann var að fara - nokkuð sem flestir virðast hafa komist að niðurstöðu um að hann hafi síst vitað sjálfur.
Sellers-mynd um Sellers
Hugmyndin um að gera kvikmynd um viðburðaríkt og þyrnum stráð lífshlaup Sellers hefur vafalítið oft komið upp en enginn var eins einarður og fylginn sér um að slíka mynd yrði að gera og Stephen nokkur Hopkins, breskur kvikmyndagerðarmaður fæddur á Jamaíka. Hopkins þessi hóf feril sinn sem kvikmyndagerðarmaður í Ástralíu og á að baki nokkrar misjafnlega vel lukkaðar Hollywood-myndir á borð við Predator 2, Lost in Space, Under Suspicion og Ghost in the Darkness . Það var þó trúlega ekki fyrr en hann stýrði fyrstu klukkustundunum í hinum margverðlaunaða spennumyndaflokki 24 sem hæfileikar hans fengu notið sín til fulls. Það breytir þó ekki þeirri augljósu staðreynd að drama byggt á ævi frægrar kvikmyndastjörnu er viðfangsefni sem gæti vart verið ólíkara þeim spennu- og hasarmyndum sem Hopkins hefur fengist við fram að þessu. Og því lék manni forvitni á að vita hvað komið hefði til. 
«Ég kem inn í verkefnið sem einlægur Sellers-aðdáandi,» sagði Hopkins við blaðamann Morgunblaðsins á kvikmyndahátíðinni í Cannes í maí í fyrra þar sem kvikmyndin The Life and Death of Peter Sellers var frumsýnd í aðalkeppninni um Gullpálmann. 
«Það var búið að skrifa handritið þegar ég kom til sögunnar þar sem stuðst var við ævisögur, viðtöl, heimildamyndir og annað efni þar sem reynt hefur verið að draga upp mynd af lífi Sellers. Mínar hugmyndir fengu svo einfaldlega hljómgrunn meðal framleiðenda, sem féllu fyrir því að gerð yrði Peter Sellers-mynd um Peter Sellers. Ég sá fyrir mér að reyna eftir fremsta megni að gera eins mynd um líf hans og hann sjálfur hefði viljað hafa hana.» 
Enginn annar en Rush
Hopkins setti þó eitt skilyrði fyrir því að hann leikstýrði, að hann fengi alfarið að ráða því hver léki Sellers. Ástæðan var einföld, hann var þá þegar búinn að gera það upp við sig hver væri sá eini sem í hans huga réði við svona krefjandi hlutverk; ástralski leikarinn Geoffrey Rush. Þá þegar hafði annar leikstjóri sem tengst hafði verkefninu verið búinn að reyna að fá Rush til að taka að sér hlutverkið en Rush þverneitað. En Hopkins er sem fyrr segir fylginn sér og tók að ganga á eftir Rush, enda taldi hann verkefnið vonlaust án hans. 
«Ástæðan fyrir því að ég taldi Rush hinn eina rétta er sú að ætlun okkar var ekki bara að búa til mynd um fígúruna Peter Sellers, þennan grínista sem við öll elskum og dáum, heldur ekki síst að sýna allar hinar hliðar hans og þær kröfðust leikara með verulega reynslu og hæfileika á dramatíska sviðinu. Ég þurfti að fá mann sem eins og Sellers getur brugðið sér í allra líki, þar á meðal líki Sellers og einnig Sellers að leika, ekki bara hinar þekktu kvikmyndapersónur, heldur einnig persónur úr einkalífi hans. Sú var nefnilega leiðin sem við kusum að fara, að setja Sellers í spor sinna nánustu í því skyni að reyna að kanna persónuleika hans og skýra hann, sem var nokkuð sem hann sjálfur hafði aldrei getað.» 
En enda þótt Rush þrífist að eigin sögn á áskorunum sem þessari neitaði hann þráfaldlega að taka að sér hlutverkið, jafnvel þótt honum fyndist handritið snilldarvel skrifað. 
«Ég var bara svo fullkomlega meðvitaður um og smeykur við þá goðsögn sem maðurinn er. Þetta var tvímælalaust erfiðasta og mest krefjandi hlutverk sem mér hafði staðið til boða. Ég leikarinn að fara að túlka annan og mér miklu hæfari leikara. Og ekki bara það heldur einnig að þurfa að túlka mann sem ætíð var tímanna tákn. Var rakið afsprengi Bretlands eftirstríðsáranna og þeirra breytinga sem þá áttu sér stað en þó ekki síst 7. áratugarins þegar hann var orðinn sönn stjarna og virtist bergmála alla þá útflúruðu geðveiki sem þá einkenndi tíðarandann. En eftir að hafa átt í bréfaskriftum við Hopkins þar sem hann fékk færi á að kynna fyrir mér hugmyndir sínar sá ég um síðir að ég gæti ekki látið þetta tækifæri mér úr greipum ganga.» 
Hræddur við hlutverkið
Geoffrey Rush er 53 ára gamall og var alinn upp í borginni Brisbane í Ástralíu. Framan af leikferli vann hann alfarið í leikhúsi og náði að skapa sér orð sem einn helsti sviðsleikari Ástrala. Hann var orðinn þrítugur er hann fékk loks sitt fyrsta kvikmyndahlutverk sem var smáhlutverk í myndinni Hoodwink . Fyrsta stóra kvikmyndahlutverkið kom svo ekki fyrr en fimm árum síðar í myndinni Twelfth Night en hann hélt sig þó eftir sem áður að mestu á leiksviðinu. Árið 1992 fékk Rush vægt taugaáfall sökum vinnuálags og varð að draga sig í hlé til að safna kröftum og endurmeta feril sinn. Hann ákvað þá að snúa sér í frekara mæli að kvikmyndaleiknum og vakti fyrst heimsathygli árið 1996 fyrir túlkun sína á píanósnillingnum einhverfa David Helfgott í myndinni Shine . Fyrir túlkun sína fékk hann sín fyrstu Óskarsverðlaun en síðan hefur hann leikið í fjölda kunnra mynda á borð við Shakespeare in Love, Elizabeth, Les Misérables, Quills, The Taylor of Panama, Pirates of the Caribbean og Intolerable Cruelty og fengið tvær Óskarstilnefningar til (fyrir Shakespeare in Love og Quills ), auk fjölda annarra verðlauna. 
Í þann stutta tíma sem blaðamaður ræddi við Rush kom hann fyrir sem hinn mesti séntilmaður, var kurteisið uppmálað, léttur í lundu og lagði sig fram, frekar en margar aðrar stjörnur af hans stærðargráðu, um að kynnast blaðamanni og mynda við hann eins góð tengsl og mögulegt er á tuttugu mínútum. Virðist nettur sveimhugi, afslappaður og lítt áhugasamur þegar kemur að frama hans og frægð. Hann er klárlega með gott jarðsamband, talar frjálslega um eigin breyskleika og takmörk. Talar hressilega umbúðalaust um viðfangsefni sín og skoðanir, kærir sig kollóttan um öll markaðsleg fyrirmæli sem gefin hafa verið. Það býr nettur og skemmtilegur púki í honum. 
«Ef ég á að segja þér alveg eins og er þá var ég hræddur við að taka þetta hlutverk að mér. Hræddur við að klúðra því. Ég vildi ekki að mín yrði minnst sem leikarans sem klúðraði Peter Sellers-hlutverkinu. Sem er reyndar alveg óskaplegur hégómi í mér. Ég sá það í hendi mér hversu auðvelt það yrði að misstíga sig og það kauðslega ef maður næði ekki tökum á þessu hlutverki. Ég meina, í hinum enskumælandi heimi er maðurinn algjör guð. Því sannfærði ég mig um það í fyrstu að það væri ekki hægt að leika hann. Og því hafnaði ég hlutverkinu í fyrstu.» 
Ári síðar kom annað kall og nú frá nýjum leikstjóra (Hopkins), en þá segist Rush hafa verið í miðjum tökum á ævintýramyndinni Sjóræningjum Karíbahafsins. 
«Það var alveg frábært, ekki misskilja mig. Johnny Depp alveg pottþéttur náungi og ég að skemmta mér konunglega, mikill hamagangur, skylmingar og læti, sem var nýtt fyrir mér því ég hef aldrei verið mikill íþróttamaður. En síðan fór ég að velta fyrir mér að þetta væri kannski fullauðvelt allt saman. Þegar ég var kominn með hattinn og apann á öxlina þurfti ég lítið meira að gera, fannst mér. Samviska leikarans fór þá að láta á sér kræla og sagði: «Ekki verða of latur, þetta er góður tími fyrir þig til að taka áskorunum.» Tilboðið kom um svipað leyti og þessar vangaveltur bærðust í höfði mínu þannig að ég ákvað að slá til og taka þá bara afleiðingunum, að eiga það á hættu að hrasa. Hvaða máli skiptir það í stóra samhenginu? 
Svo fór ég líka að velta fyrir mér hversu oft svona tækifæri muni bjóðast mér, að leika aðalhlutverk í kvikmynd sem er ólík öllum öðrum sem gerðar hafa verið, kannski að undanskildum myndum Dennis Potters.» 
Sjö sneiðar af hráu kálfakjöti
Rush segist hafa þurft að leggja mjög mikið á sig til þess að ná að tileinka sér fas Sellers, gríntilburði hans, talanda og hreim. Hann segist ekki vera þeim kostum gæddur sem leikari að eiga auðvelt með að tala með öðruvísi hreim og því njóti hann aðstoðar góðra talþjálfara. 
«Sumir leikarar hafa þennan meðfædda hæfileika að geta hermt eftir öllu mögulegu og talað með hvaða hreim sem hugsast getur. Hæfileikar Sellers á þessu sviði voru næsta óhugnanlegir, enda gat hann svo gott sem gjörbreytt rödd sinni á svipstundu og búið til fullskapaða persónu. Ég þarf á hinn bóginn að leggja mjög hart að mér til að ráða við slíkt. Sem gerði þetta verkefni sérstaklega erfitt fyrir mig því ég þurfti ekki aðeins að leika Sellers á sex skeiðum í lífi hans heldur þurfti ég einnig að leika átta eða níu hlutverka hans og vandamenn hans í ofanálag. Þetta var samt ekki eins óskaplega erfitt og það virðist því erfiðasti þröskuldurinn var að tileinka sér Sellers sjálfan. Þegar ég taldi mig hafa náð því lágu hinar persónurnar svo til ljóst fyrir, það var eins og ég, sem Sellers, skynjaði það hvernig ég þyrfti að nálgast þær. En ég passaði mig líka á því að fara ekki að velta mér um of upp úr hverri einustu persónu sem hann lék, ég eftirlét honum að gera það, enda hefur það verið næg þjáning út af fyrir sig.» 
Rush segist ekki hafa tölu á því hversu margar persónur hann leikur í myndinni en hann viti það eitt að hann hafi þurft að nota 28 hárkollur «og mikið lím!» Hann segir því að þetta ógnvekjandi hlutverk hafi þegar á hólminn var komið orðið að dýrindis veislu fyrir sig sem leikara. 
«Jafnvel þegar ég þurfti að leggja á mig fimm tíma í förðunarherberginu fyrir senurnar þar sem ég lék hinn unga og þétta Sellers. Þær kölluðu á mikla förðun, gervihúð og púða hér og þar. Þessi gervihúð leit út eins og sjö sneiðar af hráu kálfakjöti, sem límdar voru á andlit mitt með tonnataki, og þá átti eftir að meika mig og púðra, þannig að tökur gátu stundum ekki hafist fyrr en eftir hádegi. Og það kom meira að segja fyrir að ég þurfti að láta fjarlægja allan farðann og setja á mig annan sem líkjast átti Peter Vaughn (sem leikur Bill Sellers, föður Peters). Þessi förðun var líka vissan tíma í þróun því í fyrstu tilraunum leit ég t.d. bara út eins og feitur náungi, en alls ekki eins og feitur Peter Sellers.» 
Rush segir Sellers í raun hafa hjálpað heilmikið til við kvikmyndagerðina, óbeint, með því að hafa verið eins duglegur að taka kvikmyndir af sjálfum sér og fjölskyldunni og raun ber vitni. Mjög mikið hafi verið stuðst við þær myndir til þess að ná að fanga öll hin mikilvægu smáatriði, sem geti á endanum gert gæfumuninn. 
Rush segist hafa gert það upp við sig strax í upphafi að hann myndi ekki geta nálgast hlutverkið eins og flest önnur, með því að reyna að skilja persónuna. Það hefði verið óðs manns æði að ætla sér að afreka, fyrstur manna. 
«Þegar ég var kominn inn í hlutverkið fannst mér ég í raun vera að leika sjálfan mig, ef undan er skilið þegar ég þurfti að leika hlutverk Sellers. Við ræddum saman um þetta, ég og Hopkins leikstjóri, og urðum sammála um að ég ætti ekki að velta mér of mikið upp úr hlutverkinu heldur reyna fremur að nálgast það blátt áfram og fylgja leikarainnsæinu. En inntak myndarinnar ræddum við ekki frekar en það að Hopkins sá hana sumpartinn sem mynd um karlmennskuna, hvernig það er að vera karlmaður, hversu sorglegir karlar geta verið, heimskir, hversu spældir þeir geta orðið og hrokafullir.» 
Hávær Lithgow og lágvær Watson
Sjálfur segist Rush vera aðdáandi Sellers, og sannarlega ennþá meiri núna en áður. Spurður hver sé eftirlætis Sellers-myndin hans segir hann það stöðugt vera að breytast en gamanmyndin The Smallest Show on Earth frá 1957 sé honum þó einkar hugleikin. 
«Sú mynd er lítill gimsteinn. Þá var Sellers 32 ára en fór létt með að leika sjötugan sýningarmann [Mr. Quill]. Ætli það sé ekki það hlutverk auk hlutverkanna þriggja í Dr. Strangelove og svo auðvitað Chance í Being There sem stendur upp úr.» 
Líf og dauði Peters Sellers spannar næstum allt líf hans, eða allt frá því þessi ungi fyrrverandi hermaður úr síðari heimsstyrjöldinni slær í gegn með nokkrum félögum sínum með grínþætti í útvarpi BBC þar sem þeir kölluðu sig The Goons, þar til hann er orðinn gamall fyrir aldur fram, einmana og bitur sérvitringur, sem vinnur sinn stærsta leiksigur, leikur draumahlutverkið í Being There, stuttu áður en ævi hans er á enda árið 1980. Sjónum er ekki síður beint að róstusömu einkalífi hans en kvikmyndaferlinum og eru mótleikarar Rush í myndinni ekki af verri endanum. Emily Watson leikur fyrstu eiginkonu hans og barnsmóður, Anne, og Charlize Theron leikur sænsku leikkonuna og kynbombuna Britt Ekland, sem varð önnur eiginkona hans. John Lithgow leikur leikstjórann Blake Edwards sem vann hvað mest með Sellers og stýrði m.a. Bleika parduss-myndunum, Sonia Aquino leikur Sophiu Loren, Stanley Tucci leikur nafna sinn Kubrick og Stephen Fry fer á kostum í hlutverki andlegs ráðgjafa Sellers, hins umdeilda Maurice Woodruffs. 
«Þessi leikhópur er hreint dæmalaust sterkur. Hann má ekki gleymast í allri umræðunni um miðpunkt alheimsins, Peter Sellers, og mig. Það voru mikil forréttindi að fá að vinna með þessu fólki enda eru þau svo einstök hvert á sinn hátt. Ég er gjarnan spurður hvort allir leikarar séu eins og Sellers hvað varðar hitt og þetta. Ég svara því að ekki sé hægt að líta svoleiðis á leikara, sem heild. Leikarar eru eins og Emily, Charlize, John, Stanley og Stephen. Ólíkir. Einstakir. 
Ég var á tökustað allan tímann og naut þess t.d. að upplifa það hversu stemningin breyttist eftir hverjir mótleikararnir voru. Krafturinn sem fylgdi John Lithgow, sem hlýtur að vera háværasti leikari í heimi, en um leið sá þróttmesti. Alveg sniðinn til að leika Edwards. Síðan varð allt svo rólegt og yfirvegað þegar Emily var á tökustaðnum. Og svo naut ég þess að geta sagt við félaga mína: Ég leik í ástarsenum á móti Charlize Theron - en var reyndar með álímda gæru á bringunni sem dró svolítið úr sjarmanum. Charlize er vel að merkja einhver hæfileikaríkasta leikkona sem ég hef leikið á móti, enda er hlutverk Britt vandasamara en margan kannski grunar. Ég meina hvernig leikur maður ódauðlega kynbombu?» 
Rush sagðist ætla að taka sér gott frí frá kvikmyndaleik og hefur staðið við það, því eftir því sem næst verður komist er væntanleg einungis ein mynd með honum á árinu, lítil áströlsk mynd með Heath Ledge sem heitir Candy þar sem Rush leikur meira að segja aukahlutverk. En hann segist gjarnan hefðu viljað leika í mynd eftir handriti sem Eric Idle Monty Python-maður lét hann hafa: 
«Hún heitir Remains of the Piano og er nokkur konar Monty Python-útgáfa af búningamyndum Merchant og Ivory. Drepfyndið handrit sem Eric fær ekki fjármagnað, af einhverri undarlegri ástæðu. Ég átti að leika þjóninn Hopkins, sem byggður er á öllum persónunum sem Anthony Hopkins hefur leikið í slíkum myndum. Ég hefði sannarlega verið til í það.» 
skarpi@mbl.is
