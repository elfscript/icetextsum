* JÓN Þorbjörn Jóhannsson skoraði 4 mörk fyrir Skjern og Ragnar Óskarsson 2 þegar lið þeirra tapaði, 36:28, fyrir GOG í dönsku úrvalsdeildinni í handknattleik í gærkvöld. Magnús Agnar Magnússon var ekki á meðal markaskorara Team Helsinge sem vann AaB , 35:31.
* JÓHANN B. Guðmundsson tryggði Örgryte sigur á Allianssi frá Finnlandi , 1:0, í lokaleik sænska liðsins áður en keppni í úrvalsdeildinni í knattspyrnu hefst um næstu helgi. 
* FJÓRIR íslenskir kylfingar taka þátt í Sherry bikarmótinu á Spáni sem hófst í gær á Sotogrande vellinum, en um er að ræða einstaklingskeppni og landskeppni. Heiðar Davíð Bragason , GKj lék í gær á 74 höggum, Alfreð Kristinsson, GR á 77 höggum líkt og Stefán Már Stefánsson, einnig í GR, en Magnús Lárusson, GKj, lék á 82 höggum. Íslenska sveitin er í 13. sæti af sextán eftir fyrsta dag. 
* GRÉTAR Rafn Steinsson lék síðustu fimm mínúturnar með Young Boys þegar lið hans vann Schaffhausen á útivelli, 1:0, í svissnesku úrvalsdeildinni í knattspyrnu í gærkvöld. Young Boys er í fimmta sæti, þremur stigum á eftir Thun sem er í öðru sæti en 11 stigum á eftir toppliði Basel . 
* SKAGAMENN töpuðu, 1:0, fyrir varaliði spænska liðsins Espanyol í æfingaleik sem fram fór í Barcelona í gær. Samkvæmt vef ÍA fengu Skagamenn mörg góð færi og Andri Júlíusson átti m.a. skot í stöng. 
* JAKOB Jóhann Sveinsson , Anja Ríkey Jakobsdóttir og Baldur Snær Jónsson úr Sundfélaginu Ægi taka þátt í alþjóðlegu sundmóti í Hollandi , Amsterdam Swim Cup, um næstu helgi. 
*TOTTENHAM ákvað í gær að sekta framherjann Robbie Keane um 1,2 milljónir króna og skyldaði hann til að æfa með varaliðinu. Ástæðan er sú að Keane reiddist knattspyrnustjóranum Martin Jol mjög þegar hann gaf honum ekki tækifæri í leiknum gegn Birmingham síðustu helgi. Keane lét óánægju sína í ljós með að ausa skömmum yfir Jol en þessum 24 ára gamla írska landsliðsmanni hefur gengið illa að festa sig í sessi í byrjunarliðinu eftir að Egyptinn Mido gekk í raðir félagsins. 
* KRISTÍN Guðmundsdóttir, markahæsti leikmaður Stjörnunnar í handknattleik, var borin af velli þegar tíu mínútur voru eftir af leik Stjörnunnar og Gróttu/KR í gærkvöldi. Kristín missteig sig illa og ljóst verður á næstu dögum hversu slæm meiðslin eru. 
* IAN Rush , markaskorarinn mikli á árum áður í liði Liverpool , sagði í gær starfi sínu lausu sem knattspyrnustjóri enska 3. deildarliðsins Chester eftir að aðstoðarmanni hans var sagt upp störfum. Chester er í fjórða neðsta sæti 3. deildarinnar .
