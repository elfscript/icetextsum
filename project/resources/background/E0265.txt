Nýlega kom út í Bandaríkjunum bók sem vakið hefur talsverðar umræður, Inside the Pentagon Papers , en hún fjallar um mál sem margir álíta að hafi markað þáttaskil í samskiptum fjölmiðla og stjórnvalda í Bandaríkjunum. Málið, sem er kennt við Pentagon-skjölin, er eitt af hinum stóru hneykslismálum sem dundu yfir á tíma Nixon-stjórnarinnar og Víetnam-stríðsins og áttu þátt í að snúa almenningsálitinu gegn stríðinu og síðar stjórnarháttum forsetans heima fyrir. Afhjúpun blaðamannsins Seymours Hersh á fjöldamorðunum í þorpinu My Lai í Víetnam og Watergate-hneykslið eru e.t.v. frægustu merkisberar þessara átakatíma í bandarísku þjóðlífi, en að mati þeirra sem skrifa í bókina Inside the Pentagon Papers var Pentagon-skjalamálið ekki síður mikilvægt, því þar reyndi á rétt fjölmiðla til að ganga gegn vilja ríkisstjórnarinnar og birta efni leynilegrar skýrslu um stríðsreksturinn í Víetnam sem þeir töldu eiga brýnt erindi við almenning. Í kringum þetta mál, segir m.a. í bókinni, rufu stóru fjölmiðlarnir í Bandaríkjunum þá fylgispekt við og almennt traust gagnvart stefnu æðstu stjórnvalda sem ríkt hafði á kaldastríðsárunum og tóku sér gagnýna stöðu gagnvart málflutningi þeirra.
Hin svonefndu Pentagonskjöl fólu í sér skýrslu sem bandaríska varnarmálaráðuneytið hóf að gera árið 1967 um stríðsreksturinn í Víetnam. Þar var m.a. að finna gögn frá Kennedy- og Johnson-stjórnunum sem sýndu fram á að umræddir forsetar og nánustu ráðgjafar þeirra bjuggu yfir upplýsingum um gang stríðsins sem voru andstæðar við það sem almenningi var talin trú um. Samkvæmt hinum leynilegu gögnum mátti ljóst vera að Bandaríkjamenn væru að tapa stríðinu, og að mótbyrinn væri gríðarlegur í Víetnam, en ekkert af þessu höfðu stjórnvöld viðurkennt. Starfsmanni ríkisstjórnarinnar sem vann við skýrslugerðina, Daniel Ellsberg, ofbauð efni skýrslunnar og lak henni í New York Times . Blaðið átti úr vöndu að ráða í ákvörðun sinni um hvort birta skyldi leyniskjöl um yfirstandandi stríð, en svo fór (þvert á ráðgjöf lögfræðinga blaðsins) að ritstjórar New York Times ákváðu að birta efni skýrslunnar sem þeir töldu fela í sér mikilvægar upplýsingar um það vonlausa stríðsástand sem verið var að senda bandaríska hermenn inn í. Þar til að blaðið tók að birta umfjallanir og útdrætti úr skýrslunni í júní árið 1971 reyndi sitjandi forseti, Richard Nixon, allt hvað hann gat til að koma í veg fyrir birtingu efnisins, en tapaði málinu að lokum fyrir dómstólum, sem úrskurðuðu að krafa stjórnarinnar um að þjóðaröryggi yrði stefnt í hættu með birtingu skýrslunnar væri ósannfærandi. The Washington Post fékk skýrsluna í hendur nokkru á eftir New York Times og ákvað einnig að láta vaða á birtingu, þó svo að ritstjóranum hafi verið ráðið eindregið frá því sökum þess að fyrirtækið var að fara út á almennan hlutafjármarkað sama ár. Framferði Nixons í málinu, þar sem hann beitti m.a. óheiðarlegum aðferðum, eins og að fyrirskipa innbrot í skjalageymslu sálfræðings Daniels Ellsbergs, var að mati þeirra sem skrifa um málið upphafið að þeirri neikvæðu ímynd sem forsetinn fékk á sig og hrakti hann frá völdum í kjölfar Watergate-hneykslisins. The Washington Post og blaðamennirnir Woodward og Bernstein voru eins og frægt er leiðandi í afhjúpun þess máls, en bent hefur verið á að það djarfa skref sem blaðið tók í Pentagon-skjalamálinu hafi skapað því virðingu og sess sem gerði Watergate-birtinguna auðveldari. 
Inside the Pentagon Papers er ekki fyrsta bókin sem gerir umræddu máli skil, en engu að síður hefur hún orðið mörgum tilefni til þess að spyrja sig hvað þessi vatnaskil í sögu bandarískrar fréttamennsku hafi skilið eftir sig ef litið er til dagsins í dag. Hér verður fátt um svör, eða eins og greinarhöfundur The New York Review of Books sem fjallar um bókina bendir á koma New York Times og Washington Post ekki sérlega vel út úr þeim samanburði, frekar en aðrir stórir fjölmiðlar í Bandaríkjunum, en bæði blöðin sáu ástæðu til að biðjast afsökunar á því að hafa brugðist hlutverki sínu við að gagnrýna vafasaman málflutning Bush-stjórnarinnar í aðdraganda Íraksstríðsins. Og sú gagnrýni sem komið hefur fram á stríðsreksturinn og meðferð stríðsfanga síðan þá hefur ekki haft meiri áhrif en þegar vatni er skvett á gæs. Umræðan sem bókin um Pentagon-skjölin vekur er dæmi um tilhneigingu sem gætir í máli margra og vert er að gefa gaum, þ.e. að líta aftur til daga Pentagon-skjala, Woodwards og Bernsteins sem glæstra tíma djarfrar fréttamennsku, daga sem ef til vill eru löngu taldir.
