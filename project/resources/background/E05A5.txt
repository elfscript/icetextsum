Eftir Hjálmar Jónsson hjalmar@mbl.is GEISLAVIRK efni hafa lekið úr vinnslurás í endurvinnsluverinu í Sellafield í Skotlandi. Efnin hafa ekki náð út í umhverfið, samkvæmt upplýsingum breskra stjórnvalda, heldur eru í sérstökum safntönkum, sem eru gerðir til þess að taka við leka af þessu tagi. Íslensk stjórnvöld eru á varðbergi vegna þessa og umhverfisráðherra hafði samband við breska sendiherrann hér í gærmorgun og óskaði upplýsinga um hver væru viðbrögð breskra yfirvalda vegna þessa.
Samkvæmt upplýsingum breskra stjórnvalda kom upp leki í vinnslurásinni í endurvinnsluverinu. Um 70 rúmmetrar af hágeislavirkum vökva sem inniheldur bæði plúton og úran rann úr röri milli tanka og í þar til gerða safntanka, en öryggisbúnaður verksmiðjunnar gerir ráð fyrir að svona lekar geti komið upp. Fram kemur á heimasíðu Geislavarna ríkisins að geislavirku efnin eru úr notuðu brennsluefni sem hefur verið leyst upp í saltpéturssýru, en það er eitt skrefið í endurvinnsluferlinu. Bresk stjórnvöld segja að engin geislavirk efni hafi borist út í umhverfið vegna lekans og lekinn hafi heldur ekki valdið aukinni geislun á starfsfólk endurvinnslustöðvarinnar. 
Gert er ráð fyrir að stöðin verði lokuð næstu mánuði, þar sem gera þarf við rörið áður en starfsemi getur hafist á ný og orðið af flutningi geislavirku efnanna inn í vinnslurásina á ný. Verður að notast við fjarstýrð vélmenni við hreinsun og viðgerðir þar sem geislunin við rörið og í safntankinum er það mikil. 
Alvarlegt mál
Sigríður Anna Þórðardóttir umhverfisráðherra sagði í samtali við Morgunblaðið í gær að búið væri að loka verinu. Það væri mjög alvarlegt mál þegar svona nokkuð gerðist og það sýndi náttúrlega alvarleika málsins að stöðinni hefði verið lokað strax og þetta hefði komið upp. 
Sigríður Anna bætti því við að þetta leiddi einnig hugann að öryggismálum í Sellafield. Í vetur hefðu komið fréttir um að það bæri ekki saman bókhaldi og birgðum í stöðinni. Þá hefði hún óskað eftir skýringum frá breskum yfirvöldum og fengið þær upplýsingar að við nánari skoðun hefði þetta misræmi ekki reynst óeðlilegt. 
«Ég verð nú að viðurkenna það að við þessar fréttir setur að manni mikinn ugg og mér finnst líklegt að umræðan um lokun Sellafield muni fara af stað á ný,» sagði Sigríður Anna. 
Hún benti á að við Íslendingar hefðum haft miklar áhyggjur af starfsemi Sellafield vegna mengunar hafsins og gert kröfur um að tryggt væri að engin úrgangsefni frá stöðinni færu út í umhverfið. Verulegar lagfæringar hefðu verið gerðar á stöðinni í þeim efnum og stórlega dregið úr slíkri losun og krafan væri sú að allri slíkri losun yrði hætt.
