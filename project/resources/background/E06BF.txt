Unglingaráð knattspyrnudeildar Þórs á Akureyri og Norðlenska hafa endurnýjað samning um samvinnu vegna Goðamótanna, sem haldin hafa verið í Boganum síðla vetrar sl. þrjú ár. 
Mótin hafa notið vaxandi vinsælda ár frá ári og nú er svo komið að fleiri lið óska eftir að taka þátt en unnt er að koma fyrir í Boganum. 
Til marks um umfang Goðamótanna má geta þess, að heildarfjöldi þátttakenda, fararstjóra og þjálfara á þau þrjú Goðamót, sem haldin eru á hverjum vetri, er um 1.600 og ætla má að í tengslum við mótin komi svipaður fjöldi foreldra og forráðamanna í bæinn. Í það heila má því áætla að á fjórða þúsund manns komi á ári hverju til Akureyrar af öllu landinu í tengslum við Goðamótin og njóta um leið fjölþættrar afþreyingar og þjónustu í bænum, skv. tilkynningu frá Norðlenska og Þór. 
Eitt mót er fyrir fimmta aldursflokk karla, annað fyrir sjötta aldursflokk karla og það þriðja fyrir fjórða og fimmta flokk kvenna. 
Fyrsta Goðamótið í vetur verður haldið fyrir fjórða og fimmta flokk kvenna eftir rúma viku, dagana 24. til 26. febrúar næstkomandi.
