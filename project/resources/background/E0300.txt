LOÐNAN er dyntóttur fiskur, sem oft hefur valdið sjómönnum og fiskifræðingum miklum heilabrotum. Hún er sú fisktegund sem við veiðum langmest af og hún er einnig einhver mikilvægasti hlekkurinn í fæðukeðju hafsins. Loðnan er mikilvæg útflutningsvara, en mest af henni fer utan í formi mjöls og lýsis. Vaxandi hluti fer þó til manneldis, bæði sem heilfryst loðna og loðnuhrogn og kavíar. Loðnukavíarinn hefur til dæmis numið land í Bandaríkjunum og er hann í mörgum tilfellum notaður í stað hins rándýra styrjukavíars 
Betri smásöluverzlanir og veitingahús hafa á síðustu árum snúið sér að loðnuhrognum í stað hefðbundnari og dýrari kavíars. Enda felast mestu verðmæti loðnunnar í hrognum hennar. 
Lítill en vaxandi markaður
Markaður fyrir heila loðnu er lítill en þó ört vaxandi. Til að ná sem mestum verðmætum út úr loðnunni er hrygnan skilin frá hængnum, þegar hrognafylling er næg, og ýmist er hrygnan þá heilfryst eða hrognin tekin úr henni og hratið fer í bræðslu ásamt hængnum. Eitthvað af heilfrystri loðnu er selt í dýragarða sem fæða fyrir seli og sæljón. 
Loðnan er smár fiskur, nær aðeins um 25 sentímetra lengd. Hún heldur sig að mestu leyti á úthafinu sitt stutta æviskeið, en kemur upp að landinu til að hrygna og drepst að því loknu. Loðnan er afar mikilvægur hlekkur í vistkerfi hafsins og er talið að 40% af fæðu þorskins í Atlantshafi sé loðna. 
Loðnan heldur sig eingöngu á norðanverðu Atlantshafi, á svæðinu frá Nýfundnalandi austur um Ísland og til Noregs, alveg norður í Barentshafið. Íslendingar veiða langmest af loðnu, að meðaltali um eina milljón tonna á ári. Markaðurinn fyrir heila loðnu er orðinn mestur í magni talið í Austur-Evrópu, Rússlandi og Úkraínu, en hinn hefðbundni og mikilvægasti markaður er í Japan, fyrir hrognafulla hrygnu og hrogn. 
Ekki með kampavíni
Smár en vaxandi markaður er fyrir loðnuhrogn í Bandaríkjunum og í Evrópu, þar sem veitingahúsin nota þau í stað hins rándýra styrjuhrognakavíars. «Þetta er ekki þannig kavíar að fólk njóti hans eins með glasi af kampavíni,» segir Rick Benito, eigandi Gourmet USA, sem selur og dreifir sjaldséðu sjávarfangi. «En matreiðslumennirnir nota hrognin til að skreyta matinn eða í forrétti og fleiri samsetta rétti.» 
Á fyrri hluta loðnuvertíðarinnar er hrognafylling loðnunnar um 12% og er hún þá hæf til heilfrystingar fyrir markaðinn í Japan, en þegar líður á vertíð er hrognafyllingin orðin 20% og er hrygnan þá nýtt til hrognatöku og eru hrognin að mestu seld til Japans. 
Við Nýfundnaland er loðnan veidd á sumrin, í júní og júlí. Aflinn er hins vegar lítill um 30.000 tonn. Engu að síður er loðnan mikilvæg á þessum slóðum. Fred Woodman, framkvæmdastjóri Woodman Sea Products á Nýfundnalandi, segir að fyrir heilfrysta loðnu með hrognum fáist 1.000 til 2.000 dollarar á hvert tonn, 60.000 til 120.000 krónur. Sé loðnan það stór að það séu færri en 45 stykki í hverju kílói fáist hæsta verðið, en það lækki þegar 50 og 55 stykki séu í hverju kílói. Undir lok síðasta áratugar fengu Nýfundlendingar um þriðjungi lægra verð fyrir loðnuna, því Japanar kusu fremur að eiga viðskipti við Íslendinga. Woodman segir að það sé vegna þess að loðnuveiðar Íslendingar séu fyrr á árinu og því hafi þeir forskot. En Japanar sækist töluvert eftir snjókrabba frá Nýfundnalandi og þá kanni þeir í leiðinni möguleika á loðnukaupum. 
Notaður í hrámeti
Þegar kavíar er unninn úr loðnuhrognunum eru ýmis litar- og bragðefni sett í hann, allt frá svörtum lit að gullnum og mismikið krydd. Hluti þeirra loðnuhrogna sem seldur er til Japans, endar í Bandaríkjunum sem hluti hrámetisrétta, sushi, sem Japanar flytja út til Bandaríkjanna. Eitthvað af kavíarnum fer svo beint í sérvöruverzlanir og heildsölu sem dreifir góðgætinu bæði til betri veitingahúsa og sérvöruverzlana. 
«Það er ekki auðvelt að selja loðnuhrognakavíar til hrámetisveitingastaða, því flestir matreiðslumeistararnir kjósa að kaupa kavíarinn frá japönskum framleiðendum,» segir Patric Bachelier hjá Marquis Cavíar í Miami. «En það er töluverð eftirspurn frá hótelum, skipafélögum og betri veitingahúsum. 
Fyrirtækið Assouline & Ting, sem dreifir og selur sérvörum, hefur aukið sölu sína á loðnukavíar um 10% á ári síðustu árin og munar mest um eftirspurn í hrámetið. 75% af sölunni er til sérvöruverzlana á sviði sjávarfangs eins og Trader Joe»s þar sem viðskiptavinir geta keypt tæplega 100 gramma krukku fyrir 180 krónur. Þetta er ennþá lítt þekkt sérvara, en með auknum áhuga á japönskum mat prófa sífellt fleiri loðnukavíarinn. 
Loðnukavíarinn er mest notaður til skreytingar og til að bragðbæta. Sá svarti er með kolkrabbableki og sá gyllti er með keim af engifer og hefur hvort tveggja yfir sér framandlegan blæ. Verð á styrjuhrognakavíar er mælt í hundruðum dollara á únsu, en loðnukavíarinn fær fólk á dollar únsuna. Það er því lítið mál að leyfa sér svolitla neyzlu á hrognunum frá Íslandi.
