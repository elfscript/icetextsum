Íslendingar sækja sérnám sitt í læknisfræði til ýmissa landa, margir læknar okkar hafa t.d. fengið sérmenntun sína í Svíþjóð. Guðrún Guðlaugsdóttir ræddi við Sigurð Yngva Kristinsson lækni sem sérhæfir sig í blóðmeinafræðum í Stokkhólmi um þessar mundir og hefur getið sér gott orð fyrir rannsóknir sínar.
Ég tilkynnti öllum sem heyra vildu þegar ég var sjö ára gamall að ég ætlaði að verða læknir, ég vona að sú æskuákvörðun hafi ekki sprottið af rómantískri ímynd sem gjarnan er dregin upp af læknum í bókum og kvikmyndum - og þó veit ég ekki nema að svo sé,» segir Sigurður Yngvi Kristinsson læknir eilítið sposkur á svip. Blaðamaður hitti hann að máli í fríi hans fyrir skömmu hér á landi. Sigurður stundar sérnám í blóðmeinafræðum við Karólínska háskólasjúkrahúsið í Stokkhólmi. Í þeirri grein læknisfræðinnar er mikil framþróun að sögn hans og því um spennandi viðfangsefni að ræða. Sigurður hefur þegar getið sér gott orð fyrir rösklega framgöngu í fræðum sínum, m.a. hefur hann nýverið haldið fyrirlestra um rannsóknir sem hann hefur stundað á myeloma, blóðsjúkdómi sem nú er mikið rannsakaður.
Sigurður Yngvi er á þrítugasta og öðru aldursári, alinn upp í Hafnarfirði - þar er þó ekki öll sagan sögð. 
«Foreldrar mínir, Ásta Úlfarsdóttir og Kristinn Þórir Sigurðsson, voru búsett í Vestmannaeyjum, þau voru búin að byggja sér þar hús sem var að verða tilbúið þegar gaus í Eyjum, mamma var langt gengin með mig þegar við flúðum upp á «meginlandið» undan gosinu - en ég fæddist 16. maí 1973. Húsið nýbyggða fór undir hraun en faðir minn, sem hafði verið sjómaður, gerðist smiður og er nú húsvörður við listasafnið Hafnarborg í Hafnarfirði, móðir mín stundar skrifstofustörf í Hafnarfirði.» 
Sigurður Yngvi varð stúdent frá Menntaskólanum í Reykjavík 1993 og lauk læknaprófi árið 2000 frá Háskóla Íslands. 
«Það komst snemma inn í huga minn að í MR skyldi ég fara. Ég kunni er til kom vel við það umhverfi og eignaðist marga góða vini á menntaskólaárunum. 
Að loknu stúdentsprófi hætti ég á síðustu stundu við að skrá mig í læknisfræði, hvers vegna veit ég ekki, en skráði mig þess í stað í lífefnafræði. Ég las hana í eitt ár, þá gerðist það að ég og félagi minn frestuðum prófi í frumulíffræði og lásum hana svo saman fyrir haustpróf. Mér þótti hún svo leiðinleg að ég ákvað að hætta og skrá mig í læknisfræði. 
Ekki er rétt að segja að fyrsta misseri læknanámsins hafi verið skemmtilegt, það var erfitt - mikill lestur, en þetta hafðist. Sá hluti námsins gerir m.a. kröfu til góðs minnis, það vildi mér til að ég hef alltaf haft gaman af að læra utanbókar. Eftir fyrstu þrjú árin í læknisfræði, sem eru bóklegt nám, tók við starf á sjúkrahúsi og þá var námið verulega ánægjulegt. Sjúkrahúsumhverfið þótt mér strax skemmtilegt - einkum samskipti við samstarfsfólkið og umræður um fagið, ekki síður var athyglisvert að sjá sjúkdómana «holdi klædda», ef svo má segja. Sú reynsla breytti talsvert hugmyndum mínum um læknisstarfið - breytti ímynd þess. 
Stórmerkilegt að mannslíkaminn skuli geta gengið um!
Það kom mér á óvart að vísindin eru ekki eins hundrað prósent og maður hafði séð fyrir sér. Satt að segja fannst mér um nokkurt skeið stórmerkilegt að mannslíkaminn skyldi geta gengið um og gert allt sem hann gerir - að allar þær frumur, sem hann byggist upp á og ég var smám saman að fræðast meira um, skyldu lúta stjórn í slíkum mæli. 
En staðreyndir tala sínu máli og nú er ég löngu hættur slíkum pælingum.» 
En hvers vegna skyldi Sigurður hafa valið blóðmeinafræði af öllu því sem hægt er að sérhæfa sig í hvað snertir mannslíkamann? 
«Það heillaði mig alls ekki að gerast skurðlæknir og ákvað ég því að snúa mér að lyflæknisfræði og hafði strax mikinn áhuga á blóðmeinafræði. Á aðstoðarlæknisárinu, er ég var við störf á Landspítalanum við Hringbraut, vann ég með sérfræðingnum Brynjari Viðarssyni sem var nýkominn úr sérnámi sem blóðmeinafræðingur. Hann kenndi mér á hverjum degi sitthvað um blóðmeinafræði og smám saman jókst áhugi minn á þessari grein og ég fór í vaxandi mæli að lesa mér til fyrir fyrirlestur næsta dags. Það er gamla sagan; því meira sem maður kann og því meira sem maður skilur - því áhugaverðara verður fagið. 
Fannst hún bæði falleg og röggsamleg
Í lok ársins lá fyrir skýr sú ákvörðun að ég myndi leggja fyrir mig blóðmeinafræði. Árið eftir starfaði ég að mestum hluta við rannsókn á hárfrumuhvítblæði, sem er afar sjaldgæf tegund hvítblæðis sem töluvert góðar horfur eru yfirleitt á að lækna. 
Til sérnáms varð svo Stokkhólmur fyrir valinu hjá mér og kærustu minni, Sunnu Snædal, sem einnig er læknir og er við nám í nýrnalækningum. Hún stefnir á námslok um svipað leyti og ég. 
Við Sunna kynntumst í læknadeildinni. Ég man vel þegar ég sá hana fyrst, en hún tók ekki eftir mér þá. Hún var einu ári á undan mér og stóð uppi á sviði og var að tilkynna um uppákomu fyrir læknanema. Mér fannst hún bæði falleg og röggsamleg ung kona. 
Við lásum svo oft hlið við hlið á bókasafninu og tókum okkur gjarnan hlé á sama tíma frá lestrinum, fengum okkur eitthvað í svanginn, vöskuðum upp og löguðum til á kaffistofunni. Við létum þó ekki til skarar skríða hvað samband snertir fyrr en sumarið eftir. 
Við eignuðumst soninn Kristin 1998 og dótturina Kötlu árið 2001 og fórum því með tvö börn út til Svíþjóðar til náms og starfa. 
Nafnið Kristinn er ekki til í sænsku og nafninu því gjarnan ruglað saman við kvenmannsnafnið Kristín, en strákurinn lætur sér það í léttu rúmi liggja. Katla er heldur ekki til sem kvenmannsnafn en það er hins vegar alþekkt sem nafn á hræðilegum dreka sem allir þekkja úr sögu Astrid Lindgren; Bróðir minn ljónshjarta. Fólk horfir því tvisvar á litlu stelpuna okkar þegar það heyrir nafn hennar, en því finnst það ágætt þegar það er búið að venjast því.» 
Sigurður réð sig á Karólínska sjúkrahúsið en Sunna kona hans á Huddinge-sjúkrahúsið. Þau voru raunar sameinuð fyrir nokkrum mánuðum og heitir nýja stofnunin Karólínska háskólasjúkrahúsið. 
«Þessi sameining var gerð í sparnaðarskyni,» segir Sigurður. 
«Sameiningin er enn svo ný af nálinni að ýmsir byrjunarörðugleikar marka starfið, við fengum t.d. öll nýtt netfang sem endar á kus.se. Þá kom því miður í ljós að kus er mjög dónalegt orð í arabísku og brugðust menn á því menningarsvæði ókvæða við þegar þeim barst netpóstur frá starfsfólki Karólínska háskólasjúkrahússins. Það var því ekki um annað að gera en fá fólki enn nýtt netfang, hið nýja netfang er karolinska.se. 
Það er að mörgu að hyggja við sameiningu sem þessa, en tíminn verður að leiða í ljós hvaða árangri hún skilar. 
Okkur Sunnu hefur líkað mjög vel að búa í Stokkhólmi, hún er skemmtileg blanda af stórborg og sveit með sín vötn, grænu svæði og íbúðarbyggð. Við förum oft út að ganga í görðum borgarinnar, við erum bæði algjör borgarbörn en viljum gjarnan gerast nákomnari náttúrunni. Í mars nk. ætlum við t.d. á skíði í sænsku fjöllunum. 
Meðhöndlun samkvæmt bestu þekkingu ekki háð fjármagni
Ég hef kynnst Svíum í vinnunni en að öðru leyti hafa samskipti fölskyldunnar verið mest við þann hóp Íslendinga sem búa um þessar mundir í Stokkhólmi. Íslendingar eru ekki álitnir innflytjendur í Svíþjóð á borð við þeldökkt fólk, það er mikill munur á viðhorf Svía til norrænna manna og annarra útlendinga, þeir hafa gjarnan þeldökka innflytjendur í sérhverfum, allir hafa þó jafnan rétt til heilbrigðisþjónustu þótt mjög mikið sé verð að spara í sænsku heilbrigðiskerfi. Sá sparnaður er farinn að ganga nokkuð langt, svo langt að læknar hika við að gefa fólki ný og dýr lyf nema að undangenginni mjög rækilegri athugun, það liggur við að fram fari undanúrval. Slíkt er hræðileg þróun. Meðhöndlun samkvæmt bestu þekkingu hverju sinni má aldrei vera háð fjármagni sjúklings né heilbrigðiskerfis.» 
En hvernig skyldi Sigurði hafa gengið í námi sínu? 
«Bara vel, í almennu lyflæknisnámi flakkar maður á milli deilda, fer m.a. á hjartadeild, gigtardeild og nýrnadeild, en einnig er maður á sinni heimadeild, sem í mínu tilviki er blóðsjúkdómadeild. Sænskan var að vísu ekki upp á það besta hjá mér í fyrstu, þótt ég hafi lofað yfirmanni mínum að koma til starfa altalandi á sænsku tungu. Sú var ekki raunin. 
Fyrsta morguninn sem ég kom til starfa reyndi ég að bjarga mér á samblandi af íslenskuskotinni dönsku og ensku, ég skildi ekki sænsku. Eftir hádegi kom yfirmaður minn og bauð mig velkominn til starfa og sagði svo eitthvað við mig á sænsku. Ég hugsaði með mér að hann hlyti að vera að spyrja hvernig mér liði. 
Ég svaraði því: «Jag mär bra,» sem þýðir; mér líður vel. Hann varð mjög skrítinn á svipinn því hann hafði spurt: «Hvað eru margir inniliggjandi á deildinni hjá þér?» 
Hann gerði sér grein fyrir að ég skildi ekki nema fátt eitt og gekk í burtu. Þá ákvað ég að ég skyldi ekki tala ensku né láta neinn tala ensku við mig. Ég lærði svo nokkuð fljótt læknisfræðilega sænsku og gat spurt um helstu atriði og skilið ýmislegt sem mér var sagt. 
Eitt og annað kom þó uppá meðan ég var að ná tökum á sænskunni. 
Eitt sinn lagðist t.d. inn hjá okkur gömul kona sem átti við járnskort að stríða og var dofin í handlegg. Ég þurfti að skrifa beiðni til taugalæknis vegna þessarar konu. Ég skrifaði að 80 ára gömul kona sé með járnskort og dofinn handlegg. Járn er skrifað järn en heili er skrifað hjärn, ég skellti h-i framan við með þeim afleiðingum að taugalæknirinn kom hlaupandi upp skellihlæjandi hálftíma síðar og vildi endilega fá að sjá bæði mig og konuna með heilaskortinn. Tekin voru ljósrit af beiðni minni og var henni dreift um spítalann öllum til gamans. 
Öðru sinni þurfti ég að ræða við konu vegna rannsóknar á kviðarholi hennar. Hún hafði verið með miklar eitlastækkanir og stórt milta en ástand hennar var orðið til muna betra. Ég settist hjá henni glaður í bragði og sagði henni að eitlastækkanirnar hefðu gengið til baka og sagði svo á sænsku að miltað væri ónýtt. 
«Er það ónýtt?» spurði konan vantrúuð, henni hafði skilist að tíðindin væru góð. 
«Já, bara pínulítið,» svaraði ég. Þá greip hjúkrunarfræðingur inn í samtalið: «Hann meinar að miltað sé pínulítið of stórt.» Konunni létti mjög. 
Enn ein kona lagðist inn hjá okkur, hún var með hita sem ekki var vitað af hverju stafaði. Ég skrifaði sjúkdómslýsingu hennar: «Hún er með engin einkenni frá lungum, ekki með niðurgang, ekki með útbrot og á ekki í erfiðleikum með að kyssa.» Þarna ruglaði ég saman einföldu i-i og ypsíloni. Með einföldu i-i þýðir orðið þvaglát. Þessi sjúkdómslýsing gekk um allt sjúkrahús. 
Eina sögu get ég sagt af félaga mínum sem ekki var heldur mjög sterkur á svellinu í sænskunni. Hann var að útskrifa gamlan mann. Hann ætlaði að segja við hann: «Nú skalt þú fara heim og safna kröftum,» en sagði þess í stað við hann: «Nú skalt þú fara heim og safna vatnakröbbum» (samla kräptor). Gamli maðurinn spurði mjög undrandi: «Af hverju?» 
Annar vinur minn var eitt sinn að útskýra fyrir móður sem átti unga dóttur með bólgið hné hvers vegna bólgan væri líka á ökklanum, þ.e. að bólgan hefði sigið niður vegna þyngdarlögmálsins. Hann vissi hins vegar ekki hvað þyngdarlögmál var á sænsku og ákvað að nota enska orðið gravity í bland við sænskuna. En konan skildi þetta sem svo að bólgan stafaði af því að litla stúlkan væri ófrísk.» 
Mjög svipað og á Íslandi
Ég var mjög þreyttur meðan ég var að læra sænskuna. Þegar samstarfsfólk mitt var að borða og ég sat með því til borðs bar eitt og annað á góma en ég leiddi það hjá mér og samræðurnar fóru að mestu fyrir ofan garð og neðan hjá mér. Svo var stundum málum skotið til mín og ég spurður hvernig þetta og þetta væri á Íslandi. Ég svaraði þá jafnan: Þetta er mjög svipað og í Svíþjóð, og komst oftast upp með það svar. 
Ekki síst vegna þess hve illa ég var að mér í sænsku fannst mér það mikill heiður að fá kennsluverðlaun eftir fyrsta misseri mitt við Karólínska sjúkrahúsið. Þetta eru verðlaun sem læknanemarnir sjálfir veita þeim sem þeir telja að hafi kennt þeim best. Þetta eru diplómu- og peningaverðlaun. Ég spurði hvort þetta væru innflytjendaverðlaun, en þetta voru þá verðlaun sem allir læknar á Karólínska sjúkrahúsinu hefðu getað fengið árlega.» 
Sigurður hefur haldið fyrirlestra á Karólínska sjúkrahúsinu og einnig á læknaþingum. Ég spyr hann um hvað hann hafi fjallað í fyrirlestrum sínum. 
«Ég hef birt rannsóknir mínar á fjórum erlendum læknaþingum. Ég var t.d. valinn til að halda fyrirlestur á evrópska þinginu í Genf í sumar. Þúsund áheyrendur voru í salnum þegar ég gerði grein fyrir hvernig lífslíkur sjúklinga með myeloma hefðu breyst á 30 ára tímabili. Fólk með umræddan sjúkdóm lifir nú almennt lengur, konurnar þó lengur en karlar, þeir sem greinast á háskólasjúkrahúsi hafa forskot á aðra, sem og þeir sem greinast ungir. Þing sem þessi eru á við að komast yfir heila kennslubók á fimm dögum - svo margt heyrir maður og sér á þeim samkomum.» 
En er mikil framþróun á sviði blóðmeinafræða? 
«Já, þekkingin er að færast dýpra og dýpra inn í frumuna og ónæmiskerfið og þar með finnast lyf sem virka æ betur og nákvæmar á krabbameinsfrumur. Flokkunarkerfi og greining eru og að verða æ betri. Menn eru kannski að komast að því að það, sem menn héldu að væri einn sjúkdómur, er kannski tveir eða þrír sjúkdómar og haga þá meðferð í samræmi við það. 
Ég er einkum að fást við sjúkdóma í blóði og beinmerg og almennt má segja að horfur fari batnandi eftir því sem þekkingu og framförum fleygir fram. Hin nýju lyf vekja vonir um að hægt sé að meðhöndla sjúklinga með vissa sjúkdóma án þess að fram þurfi að fara mergskipti. Nýju lyfin ráðast aðeins á sjúkar frumur en ekki heilbrigðar, það er lykilatriði - aukaverkanir minnka oft að sama skapi. 
Sálgæsluþátturinn í læknanámi mætti vera fyrirferðarmeiri
Í þessu starfi þarf maður því miður oft að segja fólki slæm tíðindi, bæði af veikindum þess sjálfs og aðstandendum frá slæmum horfum og dauða. Ég hef sjálfur misst ástvini, báða afa mína, sú reynsla hjálpar mér í erfiðum tilvikum, hins vegar er því ekki að leyna að sálgæsluþátturinn í kennslu læknanema mætti vera fyrirferðarmeiri. Það krefst þjálfunar að geta setið og leyft þögninni að ríkja án þess að fá í sig ónotahroll.» 
Sigurður er nú starfandi í litlum rannsóknarhópi sem einkum fæst við rannsóknir á multiple myeloma, þetta er nokkuð algengur sjúkdómur, það greinast um 400 til 500 slík tilfelli í Svíþjóð á ári. Rannsóknirnar eru unnar í samstarfi við National Institute of Health í Bandaríkjunum. 
«Doktorsverkefni mitt gengur út á að skoða sjúklinga með forstig þessa sjúkdóms og skyldra sjúkdóma og faraldsfræði þeirra innbyrðis, þróun frá forstigi yfir í sjúkdóminn, fjölskyldur þeirra sem greinast með þessa sjúkdóma og fleira,» segir hann. 
«Við vitum ekki hvað veldur flestum þessara sjúkdóma, nema hvað þekkt eru eitrunar- og geislunaráhrif eftir slys á borð við það sem varð t.d.í Tsjernobyl á sínum tíma. 
Ég reikna með að hafa lokið sérnámi mínu árið 2008 en ég er að skrá mig í doktorsnám og ég veit ekki hve langan tíma það tekur, svo það er nokkur óvissa um hvenær ég kem til starfa. Það er blóðsjúkdómadeild á Landspítalanum við Hringbraut og þar langar mig til að starfa «þegar ég verð stór»." 
gudrung@mbl.is
