GÓÐVERKIN kalla er gamanleikrit með söngvum sem var samið fyrir Leikfélag Akureyrar 1994. Leikritið hefur reynst vinsælt hjá áhugaleikfélögum síðustu árin en það fjallar um meting og nágrannaerjur í litlu þorpi þegar þrjú góðgerðafélög ákveða hvert í sínu lagi að gefa sjúkrahúsinu nýtískutækið straumlínugjafa. Verkið býr yfir litskrúðugum persónum, orðaleikjum og skemmtilegum sönglögum eftir höfundana. Leikfélag Hofsóss og Halla Margrét leikstjóri taka rétta stefnu í flutningi verksins: Persónurnar fá að njóta sín, umgerðin er einföld og skýr og brandarar eru staðfærðir þegar við á. Úr verður skemmtileg sýning og fjarska fyndin á köflum.
Halla Margrét hefur góða tilfinningu fyrir rými leiksviðsins og hefur greinilega unnið mikið með framsögn og persónusköpun hjá misreyndum leikurunum. Persónur verksins eru misjafnlega veigamiklar. Erfiðustu hlutverkin eru hlutverk hjónanna tveggja; fjandvinanna Jónasar og Lúðvíks og eiginkvennanna Dagbjartar og Drífu. Jónas er formaður karlaklúbbsins Dívans og Lúðvík er formaður Lóðarís. Hin dugmikla Drífa er formaður kvenfélagsins Sverðliljanna og Dagbjört er einföld og væn. Hlutverkin eru erfið þar sem um svo venjulegt fólk er að ræða þó að hvert þeirra hafi sín sérkenni sem nokkuð er gert úr. Þau Kristján Jónsson, Helgi Þór Thorarensen, Guðrún Helgadóttir og Fríða Eyjólfsdóttir léku þessi tvenn hjón prýðilega. Saklausu hjúkrunarkonuna sem flytur í þorpið lék Svanhildur Harpa Kristinsdóttir ágætlega og Nonna kvennagull sem hrífst af henni en heldur við Drífu lék Þorsteinn Axelsson vel en hann var að leika í fyrsta sinn. Björn héraðslækni, hinn góðhjartaða og trúgjarna mann, lék Jón S. Sigurðsson afar vel. Jón hafði sérstaka útgeislun á leiksviðinu og skilaði fíngerðum húmor og sérkennum með sóma. Hinn klofna persónuleika Jökul Heiðar lék Sigmundur Jón Jóhannesson mjög vel en hann uppskar mikinn hlátur út á persónuleikaskiptin milli rómantíska góðmennisins og grimma frjálshyggjumannsins sem hann breyttist alltaf í ef hann þurfti að leiða hugann að bankastjórastarfi sínu. Stjarna sýningarinnar var svo Ingibjörg Sólveig Halldórsdóttir í hlutverki Bínu gömlu sem lýgur upp makalausum sögum, fylgist með öllum og drekkur af stút í laumi og ekki laumi. Ingibjörg hefur meðfædda leikhæfileika og sterka nærveru á sviðinu en allt sem hún gerði í þakklátu hlutverkinu var fyndið og skemmtilegt. 
Lýsing, búningar og tónlist og dansar var ágætlega unnið, andinn í hópnum var skemmtilegur og gaman að gleyma sér þessa kvöldstund á Hofsósi. 
Hrund Ólafsdóttir
