CHARLIE Wi, kylfingur frá S-Kóreu, sigraði á Maybank mótinu í golfi sem fram fór í Malasíu og gerði út um vonir Thongchai Jaidee frá Taílandi að sigra á þessu móti þriðja árið í röð. Wi fékk fugl á lokaholu mótsins og tryggði sér sigur en hann var einu höggi betri en Jaidee. Lokahringurinn hjá Wi var magnaður en hann lék á 63 höggum, 9 höggum undir pari, og var samtals á 19 höggum undir pari. Keppnin átti að vera 72 holur en síðasta umferðin var slegin af vegna rigninga og þrumuveðurs og voru aðeins leiknar 54 holur. Þetta er í sjöunda sinn sem Wi sigrar á Asíumótaröðinni en mótið var einnig hluti af Evrópumótaröðinni og er þetta í annað sinn sem kylfingur frá S-Kóreu sigrar á Evrópumótaröðinni.
Thongchai ætlaði sér að verða fyrsti kylfingurinn til þess að vinna þetta mót þrjú ár í röð en hann lék á 66 höggum á lokahringnum og missti af sigrinum með því að misnota pútt á lokaholunni fyrir fugli. Hann varð að láta annað sætið duga.
