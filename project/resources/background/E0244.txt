FULLTRÚAR Sjálfstæðisflokksins í borgarráði lögðu til á fundi ráðsins í gær að frá 1. maí n.k. yrði fallið frá hækkunum á leikskólagjöldum sem samþykktar voru af Reykavíkurlistanum fyrir fjórum mánuðum. Tillögunni var vísað til afgreiðslu menntaráðs.
Sjálfstæðismenn lögðu einnig fram bókun á fundinum, þar sem segir m.a. að þeir leggi áherslu á heildstæða stefnu í málefnum reykvískra skóla sem komi til móts við öll leikskóla- og grunnskólabörn og tryggi að umhverfi barnafjölskyldna sé með því besta sem þekkist. Í því sambandi sé mikilvægast að tryggja foreldrum viðunandi vistun fyrir öll börn um leið og fæðingarorlofi foreldra lýkur, eða við 9 mánaða aldur. Tryggja verði öllum börnum eldri en 18 mánaða leikskólapláss, en þeim árangri hafi ekki enn verið náð í Reykjavík. Að auki þurfi að veita öllum börnum sama stuðning, óháð því hvort þau dvelji í einkareknum eða borgarreknum skóla. 
Í bókuninni segir, að tillögurnar um það sem R-listinn kjósi ranglega að kalla gjaldfrjálsan leikskóla, séu bæði illa ígrundaðar og fram settar með þeim hætti, að Reykvíkingar geti ekki áttað sig á því sem þær raunverulega boði. Innihaldslaust kosningaloforð R-listans um lækkun leikskólagjalda í óljósri framtíð á sama tíma sem löngu gefin loforð í leikskólamálum hafi ekki verið uppfyllt, sé ódýr kosningabrella sem ekki sé hægt að samþykkja.
