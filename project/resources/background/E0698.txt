Hún var einkennileg tilfinningin sem greip mig nýlega þar sem ég var stödd í íþróttavörubúð. Tilfinningin var að mig langaði að klappa hinum mjög svo unga sölumanni, sem var að hjálpa mér, móðurlega á kinnina. Tilefnið var einfaldlega að hann sagði við annan sölumann: «Hana vantar skó.» Það er svo sjaldgæft að heyra þetta sagt rétt að maður verður aldeilis steinhissa þegar það er gert. 
Fyrir margt löngu sagði íslenskukennari nokkur eitthvað á þá leið að trúlega væri það óhjákvæmilegt að þróun málsins myndi leiða til þess að þeir sem haldnir eru þágufallssýkinni svokölluðu myndu teljast tala rétt mál á endanum. Nú, rúmum tuttugu árum síðar, er þetta enn að þvælast fyrir fólki og kannski er það bara ekkert undarlegt. Það mál sem stundum heyrist í útvarpinu getur verið svo voðalegt að maður svitnar bókstaflega. Dæmi um slíkt er auglýsing sem hljómar á Bylgjunni oft þessa dagana. Auglýsingin er um síðdegisþátt þeirra Bylgjumanna og þar heyrist meðal annars... þegar þremenningarnir stíga á stokk... 
Nú er það alkunna að talað er um að stíga á stokk og strengja heit. Annars stígur fólk einfaldlega á svið eða fram o.s.frv. Auglýsing þeirra á Bylgjunni er að vísu sannarlega ekki versta dæmið um afbökun á íslenskunni. Oft á það líka vel við að fara frjálslega með málið, en það verður að vera innan skynsamlegra marka. 
Ég ætla ekki að reyna að lýsa vanlíðan minni þegar ég slysast til að stilla á útvarpsstöðvar sem stílaðar eru á unga fólkið. Eyrun á mér hafa nefnilega ákveðna skoðun á þessum málum og detta nánast af í yfirgengilegri hneykslan af því að tungumálið sem talað er á þeim stöðvum getur oft og tíðum varla talist íslenska þó að svo eigi að heita. Hvernig er svo hægt að ætlast til að ungdómurinn sem kannski er með þetta glymjandi í eyrunum löngum stundum tali rétta íslensku? Það hlýtur að vera hægt að gera meiri kröfur til stjórnenda útvarpsþátta þó svo að þeir séu ungir. 
Almenn tölvu- og sms-notkun og erlendir, illa þýddir sjónvarpsþættir ýta svo enn frekar undir lélega máltilfinningu fólks. Að ég tali nú ekki um þegar útskrifaðir kennarar eru illa haldnir af þágufallssýki og vankunnáttu í íslensku almennt. 
Mér er minnisstætt er ég eitt sinn var á foreldrafundi í skóla barnanna minna að einn kennarinn sagði hvað eftir annað «krökkunum langar, þeim vantar og okkur hlakkar...« í margvíslegu samhengi. Kona ein sem sat nálægt mér var greinilega sömu skoðunar og ég því að hún tautaði í hvert sinn í barm sér: krakkana langar, þau vantar og við hlökkum. Það versta var að kennarinn heyrði það ekki og rausaði því sína vitleysu óáreittur. Auðvitað eru kennarar misjafnir í þessum málum eins og aðrir en lágmark er að þeir leggi sig fram við að tala rétt og vandað mál. 
Það getur verið afskaplega skemmtilegt að lesa góða bók ef hún er vel þýdd. Hins vegar getur þýðandi sem ekki vandar mál sitt eyðilagt lestraránægjuna. Á sama hátt getur skemmtileg bíómynd orðið hálffáránleg ef íslenskur texti passar illa við það sem fram fer á skjánum. Um daginn sá ég mynd, sem var reyndar frekar leiðinleg, en ég lá í hláturskasti yfir henni vegna allrar vitleysunnar sem þýðandanum tókst að koma inn í textann. Þó svo að efni myndarinnar gæfi algjörlega til kynna hvað var um að vera og það hefði átt að skila sér í textunina kom ítrekað fyrir að maður sem var mikill hasshaus var grýttur sí og æ. Það sem hann sagði hins vegar var að hann væri «stoned» og gæti þess vegna ekki sinnt hinum ýmsu hlutum sem hann átti að gera. 
Setningar eins og: «Hann er að gera þetta rosalega vel,» heyrast alltof oft og þá gjarnan í tengslum við íþróttir. Þó eru það ekki eingöngu íþróttamenn sem troða sögninni að vera inn í setningar þar sem alls ekki er þörf fyrir hana. Hver hefur ekki heyrt setningu eins og: «Ég er ekki að fatta þetta» eða «ég er ekki að nenna þessu»? Slík ofnotkun sagnarinnar að vera er orðin verulega algeng í talmáli hjá öllum aldurshópum, alls ekki eingöngu hjá unga fólkinu. Er þetta æskileg þróun? Málfræðigildrurnar í íslensku eru ófáar. Fólk sem er að reyna að læra íslenskuna á alla samúð mína vegna þess hversu flókin setningauppbyggingin er oft. Það einfaldar útlendingum ekki beint hlutina þegar óþarfa sögnum er troðið inn í setningar í tíma og ótíma. 
Ég þekki pólska konu sem er tiltölulega nýflutt til landsins. Hún leggur sig alla fram við að læra málið og vill gjarnan láta leiðrétta sig þegar hún segir eitthvað vitlaust. Svo kennir hún mér kannski pólsku orðin á móti. Nýlega var hún að tala um hundinn minn og benti á hann og sagði fundur, ha, fundur? Ég sagði henni að þetta væri hundur og hún hristi hausinn yfir því hve erfitt er aðgreina íslensk hljóð. Hins vegar finnst henni skemmtilegt hversu oft orðin í þessum tveimur tungumálum eru lík þó svo að þau séu í raun svo afskaplega ólík. 
Verðum við ekki að gera meiri kröfur til okkar sjálfra hvað varðar tungumálið okkar? Mikið hefur verið ritað og rætt um íslenska tungu en greinilegt er að ekki er nóg að gert og við þurfum að halda vöku okkar betur ef við ætlum ekki að týna íslenskunni í einhverjum tungumálablendingi. Gerum eins og útlendingarnir og vöndum okkur við að tala málið okkar. 
Sigrún Ásmundar (sia@mbl.is)
