* TONY Dunne, varnarmaðurinn öflugi hjá Manchester City , missir af lokaleikjum liðsins í ensku úrvalsdeildinni í knattspyrnu. Dunne þarf að gangast undir aðgerðir á báðum ökklum og ákveðið var að bíða ekki lengur með þær til að hann yrði kominn í lag þegar næsta tímabil hefst.
* TOTTENHAM, sem er ekki þekkt fyrir að fagna sigri á útivöllum í vetur, leikur í Middlesborugh, þar sem leikmenn Lundúnaliðsins hafa ekki fagnað sigri síðan 1996. Það eru ekki miklar líkur á að breytingar verði þar á. Paul Robinson leikur ekki í marki Tottenham vegna meiðsla á hné, en hans stöðu tekur Tékkinn Radek Cerny. 
* STEVE Bruce, knattspyrnustjóri Birmingham, getur sent gamla liðið sitt, Norwich, niður í 1. deild með sigri á Carrow Road. Norwich teflir fram öllum sínum sterkustu leikmönnum og mun Darren Huckerby leika með liðinu á ný, eftir meiðsli. 
* BOLTON, sem er í keppni um sæti í Meistaradeild Evrópu, leikur í Portsmouth. Ivan Campo leikur ekki með liðinu þar sem hann tekur út leikbann, en knattspyrnustjórinn Sam Allardyce getur nú teflt fram Senegalanum El-Hadji Diouf. 
* JOHN Terry , fyrirliði Englandsmeistara Chelsea , hefur skorað á félaga sína að lita hár sitt blátt fyrir leikinn um helgina. Frá þessu er greint í götublaðinu The Sun í gær. Þá er bara að sjá hvernig Eiður Smári Guðjohnsen og félagar verða til höfuðsins þegar þeir mæta Charlton á Stamford Bridge. 
* ARSENE Wenger , stjóri Arsenal , mun hafa fengið grænt ljós frá stjórn félagsins að bjóða 12 milljónir punda í Hvít-Rússann Aleksander Hleb , sem leikur með Stuttgart . 
* MARTIN Jol, knattspyrnustjóri Tottenham , mun væntanlega skrifa undir nýjan þriggja ára samning við félagið á næstunni. 
* RAFAEL Benítez knattspyrnustjóri Liverpool vísar á bug þeim fréttum að að miðjumaðurinn Guti frá Real Madrid kom til Liverpool í skiptum fyrir fyrirliðann og enska landsliðsmanninn Steven Gerrard . Spænskir fjölmiðlar greindu frá því í gær að Real Madrid væri tilbúið að greiða Liverpool 20 milljónir punda fyrir Gerrard og liðið fengi að auki Guti . 
* LEICESTER City , sem leikur í 1. deildinni, hefur ákveðið að losa sex leikmenn undan samningi við félagið. Leikmennirnir sem um ræðir eru Ian Walker markvörður, Nikos Dabizas , Keith Gillespie , Nathan Blake , Scott Gemmill og Lilian Nalis . Jóhannes Karl Guðjónsson er á mála hjá Leicester og hann virðist vera inni í framtíðarplönum Craig Levins knattspyrnustjóra félagsins.
