1) Frumflutningur á Stúlkan í turninum f. leiklestur og kammerhljómsveit. Snorri Sigfús Birgisson samdi tónlistina skv. pöntun SN við samnefnda sögu Jónasar Hallgrímssonar. 2) Þrjú lög úr söngleiknum Oliver eftir Lionel Bart, þau heita: Plokka pening, Heim um hæl og Spá í spilin. Flytjendur: Sinfóníuhljómsveit Norðurlands, ásamt «fingralöngum» strákakór úr «Oliver». Einsöngvari: Ólafur Egill Egilsson, Fagin. Sögumaður: Skúli Gautason. Stjórnandi: Guðmundur Óli Gunnarsson. Sunnudagurinn 17. apríl kl. 16.00.
SINFÓNÍUHLJÓMSVEIT Norðurlands hefur árlega pantað eitt og tvö ný tónverk. Þessi þáttur í stefnu hljómsveitarinnar er hinn merkasti og ný athyglisverð tónverk hljómað, sem örugglega eiga eftir að heyrast víðar um loft. Þannig lék tónskáldið Snorri Sigfús Birgisson einleik með Sinfóníuhljómsveit Norðurlands fyrir nokkrum árum í nýjum píanókonserti sínum með elegans að hætti gömlu meistaranna, en verkið hafði hann samið að beiðni hljómsveitarinnar. Á þessum tónleikum kom Snorri Sigfús með kammertónverk sem fylgdi hinni frábæru sögu Jónasar Hallgrímssonar, Stúlkan í turninum, en eins og áður var verk þetta pantað af SN. Ævintýrið um Stúlkuna og turninn er í ætt þess besta sem skrifað hefur verið af þessu tagi. Mikil spenna og jafnvel hryllingur í ætt við svið Edgars Allans Poes einkennir söguna. Tólf manna hljómsveit skipuð fólki af svæðinu lagði sig eftir að flytja vel og skila söguspennu tónverksins. Það sem Snorra Sigfúsi tókst svo vel að skapa var þetta ógnandi en líka einlæga söguumhverfi, og féll hann aldrei í þá gryfju að láta einhver klisjukennd leiðarstef persóna ráða för. Einstaklega áhrifamikil og fjölbreytt notkun slagverks var grípandi. Þannig liggur við að söguna hefði mátt flytja án orða, svo heildstætt var tónverkið. Hljómsveitin var með einn á hvert af strokhljóðfærum, málm- og tréblásturshljóðfærum. Einnig var hlutverk slagverks og píanós veigamikið. Skúli Gautason flutti söguna með tilþrifum og látbragði. Þetta verk á að fara með í skólakynningar! Skólakynningar hefðu einnig verið upplagðar með söngvana þrjá úr Söngleiknum Oliver. Ég hreifst af Oliver á fjölum Leikhússins á Akureyri og varð ljóst þá hve mögnuð tónlist Lionels Barts er og einnig hve alúðlega og vandvirknislega tónlistin var flutt í sýningunni og sagði mér þá sem áður að tónlistargagnrýnendur eiga að fjalla um slíkar uppfærslur, ekki leiklistargagnrýnendur eingöngu. En að hlýða síðan á söngvana á tónleikum var hrein opinberun. Þarna fór Lionel Bart sem tónskáld langt fram úr því sem mig minnti og flutningur Ólafs Egils í hlutverki Fagins hrein snilld. Stór orð en sönn. «Strákarnir hans Fagins» sungu af þvílíkri innlifun og krafti að maður hefði umborið hnupl þeirra á einu og einu vasaúri. Guðmundur Óli náði að láta bekkina dansa. Þetta samstarf Sinfóníuhljómsveitar Norðurlands og Leikfélags Akureyrar að þessum tónleikum var til fyrirmyndar og vonandi framhald á. Flytjendur fengu dynjandi lófaklapp hrifinna áheyrenda í lokin.
Jón Hlöðver Áskelsson
