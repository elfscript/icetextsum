HUGMYNDIR um að framlengja stokk sem fyrirhugað er að leggja Mýrargötu í að hluta, svo stokkurinn næði framhjá fyrirhuguðu tónlistarhúsi og jafnvel upp að Kalkofnsvegi, hafa verið skoðaðar, en þær voru ekki taldar hentugar, segir Stefán Hermannsson, framkvæmdastjóri Austurhafnar.
Sagt var frá því í Morgunblaðinu í gær að til stæði að lengja Mýrargötu, og leggja hana í stokk á milli Ánanausts og Ægisgötu. Stefán segir að á tímabili hafi verið uppi hugmyndir um að hafa þann stokk lengri, og láta hann ná framhjá tónlistarhúsinu sem reisa á við höfnina. Nú geri áætlanir hins vegar ráð fyrir því að Geirsgatan verði hækkuð á kafla og breið göngubraut liggi undir hana frá tónlistarhúsinu að miðbænum. «Í sjálfu sér hafa þessir kostir allir verið skoðaðir talsvert mikið, en niðurstaðan varð sú að vera ekki með stokk á svæði tónlistarhússins,» segir Stefán. «Menn komust að þeirri niðurstöðu að mæla ekki með þessu, stokkar hafa bæði kosti og galla.» 
Stefán bendir m.a. á að munnarnir á stokkum séu talsvert lýti á umhverfinu, og skeri jafnvel meira í sundur heldur en akbraut í gegnum svæðið. Auk þess séu samfara þeim vandamál við að koma umferð sem er á leið í miðbæinn upp úr stokknum. «Heilmikið af umferðinni fer ekki framhjá, hún er að koma í miðborgina og þarf að koma út úr stokknum á æskilegum stað,» sagði Stefán.
