FYRRVERANDI fjármálastjóri Big Food Group , Bill Hoskins, var neyddur til að hætta í síðasta mánuði innan við tveimur mánuðum eftir að Baugur og Malcolm Walker, fyrrum stjórnarformaður Big Food Group, yfirtóku móðurfélagið sem á keðjurnar Booker og Iceland, að því er breska blaðið Times fullyrðir. 
Norðmaðurinn Hans Kristian Hustad stýrir nú Booker og Woodward Services sem dreifa mat til veitingastaða og hótela eftir að Bill Grimsey, fyrrum forstjóri Big Food Group, hafnaði því að taka við stjórn Booker. 
Bill Hoskins starfaði í fyrstu áfram sem fjármálastjóri Booker eftir yfirtökuna á Big Food Group. Samkvæmt heimildum Times töldu nýir eigendur hann ekki vera rétta manninn í starfið en haft er eftir talsmanni Booker að það hafi verið sameiginleg niðurstaða að Hoskins hætti.
