Jörundur Kristinsson fæddist í Reykjavík 16. ágúst 1930. Hann lést á líknardeild LSH í Kópavogi 24. apríl síðastliðinn og var jarðsunginn frá Fríkirkjunni í Reykjavík 4. maí. 
Þessa dagana eru fjörutíu ár síðan ég fór fyrst um borð í Sambandsskip. Það var Dísarfellið elsta með trélúgur og skerstokka og skipstjóri Jörundur Kristinsson. Þá var farmennska ennþá ævintýri fyrir unga menn enda ferðir til útlanda ekki orðnar almennar og höft á ýmsum innflutningi. Við áttum þann sameiginlega lúxus farmenn, umfram flesta aðra Íslendinga, að borða beikon og egg í morgunmat á sunnudögum. Þá þótti hentugt að selja sælgæti og kvenfatnað að utan á höfnum landsins, að ég tali ekki um séniver og bjór.
Yfirmenn höfðu flestir stofnað fjölskyldu, en á dekkinu var geldpeningurinn, glaðsinna hópur ungra manna sem gekk um í kakífötum hversdags og stóð sína plikt. Nú eru þeir flestir látnir, gömlu félagarnir á Dísarfellinu. Fóru sumir í sjóslysum en aðrir á sóttarsæng, margir langt um aldur fram. 
Þeir undirsátar hjá Eimskipafélaginu sem vildu slá um sig litu heldur niður á Sambandsskipin og áhafnir þeirra, kölluðu útgerðina «Gæruna», víst vegna andúðar á sauðfjárbúskap og fólki í sveitum að mér skildist. 
Útgerðin hélt vel í gamlar hefðir og var fáskiptin um hagi starfsmanna sinna sem sigldu oft mánuðum saman án þess að koma í heimahöfn og hitta fólkið sitt. Miklu skipti því ef góður andi var um borð í skipunum og enginn betur til þess fallinn að ráða því en skipstjórinn. Mörgum voru mislagðar hendur á því sviði eins og gengur. 
Nú svona löngu síðar þegar ég heyri lát Jörundar rifjast þessir gömlu tímar upp. Ekki síst óvenjuleg umhyggja hans fyrir áhöfn sinni og frjálslegt fas. 
Mér fannst á þessum dögum hann hefði allt sem hæfði sómamanni. Við vorum svo ekki samskipa eftir þetta sumar, en unnum lengi hjá sömu útgerð. Jörundur Kristinsson gat sér alls staðar gott orð í áranna rás og söknuður var í augum samferðafólks sem kvaddi hann í Fríkirkjunni 4. maí síðastliðinn. 
Kári Valvesson.
