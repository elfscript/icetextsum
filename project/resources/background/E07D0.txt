HJÁLMAR Árnason, formaður þingflokks framsóknarmanna, fékk hjartaáfall í fyrrinótt, og var fluttur í skyndi á Landspítala - háskólasjúkrahús (LSH). Hann gekkst þar strax undir hjartaþræðingu og segir Jón Kristjánsson heilbrigðisráðherra, sem heimsótti Hjálmar í gær, að líðan hans sé bærileg. «Þetta lítur ágætlega út miðað við aðstæður.» 
Jón segir að Hjálmar hafi fengið verk fyrir hjartað og því farið í skoðun hjá Heilbrigðisstofnun Suðurnesja. Þaðan var hann fluttur í skyndi á LSH þar sem hann fór í hjartaþræðingu. Í ljós kom að æð að hjartanu var stífluð. Jón segir að það hafi skipt máli að Hjálmar hafi komist fljótt undir læknishendur. «Það eru góðar vonir um að hann muni ná sér,» segir Jón. 
Ísólfur Gylfi Pálmason varaþingmaður tók sæti Hjálmars á Alþingi í gær, en útlit er fyrir að Hjálmar verði frá þingstörfum í nokkrar vikur.
