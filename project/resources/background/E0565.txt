Eftir Kristján Kristjánsson krkr@mbl.is ÚRSLIT í alþjóðlegu hugmyndasamkeppninni um skipulag miðbæjarins á Akureyri verða gerð kunn í dag, laugardag. Dagskráin fer fram á Hólum, húsi Menntaskólans á Akureyri, og hefst kl. 15. Eins og áður hefur komið fram var þátttaka í samkeppninni gríðarleg en alls bárust 151 tillaga frá 35 löndum. Til stóð að kynna niðurstöðurnar á sumardaginn fyrsta sl. en vegna þess hversu margar tillögur bárust varð að fresta því til dagsins í dag. 
Sjálfseignarstofnunin «Akureyri í öndvegi» stendur að samkeppninni, sem haldin er í samstarfi við Arkitektafélag Íslands. Það var hins vegar Ragnar Sverrisson, kaupmaður í JMJ og formaður Kaupmannafélags Akureyrar, sem hleypti verkinu af stað fyrir um einu ári. Hann fékk til liðs við sig hóp manna úr atvinnulífinu, sem saman mynduðu stýrihóp og fljótlega var gerður samningur við ráðgjafarfyrirtækið Alta um að hafa yfirumsjón með verkefninu. Jafnframt var gerður samningur við Akureyrarbæ um fjölþætta aðkomu að verkefninu. 
Ragnar var að vonum ánægður með þá miklu þátttöku sem varð í samkeppninni og hann sagði ekki síður merkilegt að tillögurnar skyldu koma frá þetta mörgum löndum. «Ég gerði mér vonir um að 30-40 tillögur bærust í samkeppnina en að þær skuli vera yfir 150 talsins er eitthvað sem menn eiga erfitt með að skilja. Ég geri mér því vonir um að þetta verkefni eigi eftir að leiða til þess að fólk hætti að tala illa um miðbæinn eða niður til hans. Jafnframt geri ég mér vonir um að þetta framtak eigi eftir að gera miðbæinn sólríkari, skemmtilegri og öðruvísi í framtíðinni,» sagði Ragnar. 
Í september sl. var haldið íbúaþing á Akureyri, þar sem fólki gafst tækifæri á að koma með sínar tillögur varðandi skipulag miðbæjarins. Alls tóku um 1.600 manns þátt í íbúaþinginu, eða um 10% bæjarbúa. Ragnar sagði að þessi mikla þátttaka bæjarbúa hefði vakið gríðarlega athygli hjá þeim sem þátt tóku í samkeppninni. Einnig hefði frábær vinna og uppsetning keppninnar hjá starfsfólki Alta skipt miklu máli. «Það er nýjung að vinna þetta með þessum hætti en er greinilega eitthvað sem virkar vel.» 
Verðlaunafé í samkeppninni er samtals 86.000 evrur, eða rúmar 7 milljónir króna, auk þess sem gert er ráð fyrir að Akureyri í öndvegi kaupi einstakar hugmyndir fyrir 8.600 evrur í viðbót og eignist þannig afnotarétt af viðkomandi lausnum. 
Ragnar sagði að síðastliðið ár hefði vissulega verið annasamt en virkilega skemmtilegt. «Það hefur verið gaman að vinna með öllu þessu fólki, sem hefur verið samstiga frá upphafi. Ég vona að stýrihópurinn eigi eftir að halda áfram að styðja bæjarfélagið til enn frekari góðra verka í framtíðinni.» 
Varðandi framhald málsins sagðist Ragnar gera sér vonir um að bæjaryfirvöld tækju nú við keflinu og héldu verkinu áfram. «Þetta er aðeins byrjunin á því verki að gera miðbæinn meira aðlaðandi.» 
Kristján Þór Júlíusson, bæjarstjóri á Akureyri, var formaður dómnefndar í samkeppninni en aðrir í nefndinni voru Árni Ólafsson arkitekt, Hlín Sverrisdóttir, skipulagsfræðingur og landslagsarkitekt, Pétur H. Ármannsson arkitekt og Þorvaldur Þorsteinsson, forseti Bandalags íslenskra listamanna. 
Að lokinni verðlaunaafhendingu í dag verður opnuð sýning á öllum tillögum þátttakenda að Glerárgötu 36. Sýningin verður opin í dag frá kl. 16.30-18.00, á morgun frá 10-18 og um næstu helgi og mánudaginn 16. maí frá kl. 13-17. Ragnar sagðist skora á íbúa bæjarins að skoða sýninguna og kanna hvort einhverjar þær tillögur sem það lagði til málanna, hafi skilað sér alla leið.
