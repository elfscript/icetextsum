Stefán Karl Þorsteinsson bifvélavirki og vélfræðingur fæddist á Akureyri 20. desember 1949. Hann lést á Landspítalanum við Hringbraut 8. febrúar síðastliðinn. Foreldrar hans voru hjónin Þorsteinn Björn Jónsson bifvélavirki á Akureyri, f. 2. júní 1925, d. 18. júlí 1996, og Valdína Kristlaug Stefánsdóttir, f. 23. mars 1924, d. 23. janúar 1968. Systkini Stefáns Karls eru: Sigríður, f. 9. nóvember 1951, Jón Grétar, f. 1. september 1956, Sigurlaug, f. 20. nóvember 1959, hálfsystir, samfeðra er Hólmfríður Berglind, f. 31. júlí 1973.
Sonur Stefáns Karls og Sigríðar Ásu Harðardóttur er Hrafn Stefánsson, f. 10. febrúar 1969. Börn Hrafns og Önnu Ársælsdóttur eru: Unnur, f. 15. febrúar 1990, Kristrún, f. 7. júlí 1994, og Ársæll Kolgrímur, f. 26. febrúar 1998. Stefán Karl kvæntist Helgu Arnheiði Erlingsdóttur árið 1970. Þau skildu. Þeirra dóttir er Vala Björk Stefánsdóttir, f. 31. júlí 1971. Sambýlismaður hennar er Viðar Sigurjónsson og þeirra börn eru: Erlingur, f. 20. september 1993, Sigurjón Karl, f. 12. desember 1996, og Helga, f. 25. desember 2004. Síðar kvæntist Stefán Karl Rut Pétursdóttur. Þau skildu. 
Ástkær vinkona Stefáns Karls er Svala Lárusdóttir. 
Útför Stefáns Karls verður gerð frá Akureyrarkirkju í dag og hefst athöfnin klukkan 13.30. 
Tíminn flýgur áfram og hann teymir mig á eftir sér 
og ekki fæ ég miklu ráðið um það hvert hann fer. 
En ég vona bara að hann hugsi svolítið hlý lega til mín 
og leiði mig á endanum aftur til þín. 
Ég gaf þér forðum keðju úr gulli um háls inn þinn, 
svo gleymdir þú mér ekki í dagsins amstri nokkurt sinn. 
Í augunum þínum svörtu horfði ég á sjálf an mig um hríð 
og ég vonaði að ég fengi bara að vera þar alla tíð. 
Ég sakna þín í birtingu að hafa þig ekki við hlið mér 
og ég sakna þín á daginn þegar sólin brosir við mér. 
Og ég sakna þín á kvöldin þegar dimman dettur á. 
En ég sakna þín mest á nóttinni er svip irnir fara á stjá. 
Svo lít ég upp og sé við erum saman þarna tvær 
stjörnur á blárri festingunni sem færast nær og nær. 
Ég man þig þegar augu mín eru opin, hverja stund. 
En þegar ég nú legg þau aftur, fer ég á þinn fund. 
(Megas.) 
Þín 
Svala.
Kalli minn, mér finnst allt of snemmt að kveðja þig núna, en svona er þetta. Við áttum eftir að framkvæma allt of mikið og eiga miklu fleiri stundir saman. Ég átti eftir að heimsækja þig svo miklu oftar með gítarinn og söngbókina, þær stundir okkar voru einstakar og verða aldrei frá okkur teknar, en þær voru bara of fáar. Samband okkar var að mínu áliti frábært, grín okkar í garð hvor annars var alltaf til staðar og ég minnist þess ekki að við höfum verið öðruvísi en brosandi og hlæjandi í hvert sinn er við hittumst. Smitandi og einlægur hlátur þinn mun seint líða mér úr minni. 
Þú sýndir mér alltaf fullt traust og ætlaðist til hins sama. Þú baðst mig um að segja þér allt, vera hreinskilinn ef mér liði illa, lýstir þig reiðubúinn til að ræða við mig öll heimsins vandamál. Ég gerði mér strax grein fyrir því hversu gott hjarta þú hafðir. Það leyndi sér ekki í öllu okkar sambandi. 
Bátur þinn Valdína gaf okkur ómældar gleðistundir, við fiskuðum vel og ekki vantaði gleðina og hlátrasköllin. Við fórum vel með aflann, bæði fisk og fugl, enda lögðum við mikið upp úr því að nýta það sem veiddist. Við veltum ýmsum hlutum fyrir okkur í kringum fiskverkun, sumt komst til framkvæmda, annað ekki eins og gengur og gerist. Elli sonur minn, sem þú kallaðir alltaf Ella Valdínustrák vegna sjóferða ykkar tveggja og óbilandi áhuga hans á slíkum ferðum, sagði við mig stuttu eftir andlát þitt: «Jæja, pabbi, afi Kalli getur núna hitt afa Día og fengið upplýsingar hjá honum um það hvernig verka á hákarl.» Ég bætti því við að þú gætir líka lært á harmoniku hjá honum, það hefði lengi verið draumur þinn. Þetta gladdi Ella og honum gekk betur að takast á við sorgina. 
Kalli, það er komið að kveðjustund. Þú spurðir mig á sínum tíma hvort ég væri tilbúinn til að kveðja þig á þann hátt sem þér þætti hvað best viðeigandi, að spila fyrir þig lag á gítarinn og syngja eitt af þeim lögum sem þú hélst hvað mest upp á. Ég tók vel í það og við það mun ég standa. En hér kveð ég þig með þeim fátæklegu orðum að ég muni alltaf minnast þín með bros á vör, vegna þessa sérstaka og einlæga sambands sem ríkti á milli okkar. 
Viðar Sigurjónsson.
Elsku afi minn, þú varst mér kær og góður. 
Veiðiferðir, skötu-, pizzuveislur og margt fleira kemur upp í hugann. Öll teiknimyndakvöldin og dagarnir sem við máluðum gáminn hvítan, þegar við flokkuðum blýin til að jafnvægisstilla dekkin og þegar við settum grindurnar í þurrkskápinn. Ég man sérstaklega vel eftir sjóferðinni þegar ég var skipstjórinn og við veiddum m.a. tvo makríla. Það var líka skemmtilegt þegar Valdína var vígð á Ljósavatni og þú leyfðir mér að stýra. 
Ég elska þig og veit að þú munt ávallt verða með mér á erfiðum tímum, þá hughreystir þú mig. Ég veit það verður tekið vel á móti þér, elsku afi. En ég mun sakna þín þar til við hittumst á himninum en þá byrjar gamanið aftur og það sem betra er, þá endar það aldrei. Ég mun sakna þín á meðan. 
Þinn Valdínustrákur 
Erlingur.
Elsku afi. Þakka þér fyrir öll teiknimyndakvöldin þar sem við horfðum á Snip og Snap og borðuðum góðan mat. Ég gleymi aldrei sjóferðunum okkar á Valdínu þegar ég fékk að vera stýrimaður. Við veiddum nokkra fiska og elduðum þegar við komum heim. Ég man líka þegar við vorum að slá garðinn hjá þér og skoðuðum blómin og fundum ilminn af þeim. 
Ég veit það verður tekið vel á móti þér, ég mun oft hugsa til þín. 
Við sjáumst síðar, afi minn. 
Sigurjón Karl.
Kalli kom inn í líf okkar fyrir 14 árum þegar hann og mamma kynntust. Kalli varð strax stór hluti af lífi okkar og komumst við fljótt að því að þar sem hann var, þar var fjör og gaman. 
Með Kalla var slegið upp veislum við hvert tækifæri þar sem í engu var til sparað, hvort sem við sátum og pilluðum rækjur langt fram eftir kvöldi eða grilluðum dýrindis steikur. 
Við fórum saman í veiðiferðir á Bjarti. Þó ekki færi nú mikið fyrir veiðinni var alltaf mikið fjör og gaman. Bjartur var orðinn gamall og lúinn en ávallt komst hann þó leiðar sinnar enda með Kalla undir stýri. Kalli var ekki mikið fyrir að gefast upp þegar verkið var hafið. Hann hafði gaman af því að bardúsa hvort sem það voru krossgátur, bílar eða mismunandi aðferðir við að verka harðfisk. Harðfiskurinn varð að vera sá besti enda voru miklir tilburðir við að ná fram rétta bragðinu og nutum við góðs af. 
Kalli var ótrúlega minnugur og sagði margar skemmtilegar sögur og brandara enda með mikla frásagnarhæfileika. Það var alltaf hægt að leita til hans og hann tilbúinn með góð ráð. Hann var einstaklega örlátur og góður maður og var aldrei langt í grínið hjá honum. Kalli sá alltaf spaugilegu hliðina á öllu, sama hvað á bjátaði, og hafði mjög gaman af því að rökræða um lífið og tilveruna. Hann var einnig maður orða sinna og maður gat treyst honum. 
Kalli gaf sér alltaf tíma fyrir krakkana hvort sem það var að spila, lesa eða knúsast enda naut hann mikilla vinsælda hjá þeim. Jól og áramót vildum við ekki halda án hans enda er og verður hann alltaf einn af fjölskyldunni. 
Við eigum margar góðar minningar um Kalla og erum einstaklega þakklát fyrir að hann kom inn í líf okkar. 
Bryndís og Gunnar, 
Arnar og Jaana, 
Berglind og Guðjón. 
Elsku bróðir. Mikið á ég eftir að sakna þín. Þessi hræðilegi sjúkdómur tók þig allt of snemma frá okkur. Sem betur fer náði ég að kveðja þig og eyða góðum stundum með þér áður en ég fór í mitt langa ferðalag í janúar og þær stundir mun ég geyma í hjarta mínu að eilífu ásamt öðrum góðum stundum með þér. 
Það sem kemur fyrst upp í hugann þegar ég hugsa til þín er góður húmor, hreinskilni og hjartahlýja. Ég held að þetta hafi verið þeir mannkostir sem einkenndu þig hvað mest og eins og ég sagði þér áður en leiðir okkar skildu, þá er ekki hægt að hugsa sér þá betri að mínu mati. Þú vildir aldrei láta hafa neitt fyrir þér en vildir allt fyrir aðra gera, jafnvel þótt þú værir orðinn veikur. Alltaf fórstu þínar eigin leiðir og þá var gott að hafa Hofdalaþrána með í farteskinu, eins við hin í fjölskyldunni. Ég er alveg sammála þér að það má nota hana á marga góða vegu. Hún dugði þó ekki í baráttunni fyrir lífinu, en þú barðist eins og hetja og barst þig vel fram á síðustu stundu. 
Sonur minn, hann Þorsteinn Björn, vildi fá að skrifa eitthvað til þín líka, en þar sem hann er nú ekki nema fjögurra ára ætla ég að skrifa fyrir hann. Hann sagði að hann elskaði þig og honum þótti virkilega gaman að fá að spila við þig Olsen Olsen á sjúkrahúsinu áður en við fórum af landinu. Hann á eftir að sakna þín. 
Ég er viss um að það hefur verið tekið vel á móti þér þarna hinum megin og að þér líður nú mun betur að vera laus við þær þjáningar sem fylgdu dauðameini þínu. 
Guð blessi þig, elsku Kalli minn. 
Hólmfríður B. Þorsteinsdóttir.
Mér brá illa þegar systir þín hringdi í mig út á sjó og sagðir mér að þú værir dáinn. Ég var nýfarinn á sjóinn og bjóst ekki við að þú kveddir svona fljótt. 
Kalla kynntist ég þegar Sísi systir hans fór með mig norður til að kynna mig fyrir fjölskyldunni. Strax við fyrstu kynni tókst með okkur góð vinátta sem hélst alla tíð síðan. 
Kalli var á þessum árum við nám, lærði bifvélavirkjun hjá föður sínum Þorsteini á Baug og járnsmíði í Slippnum á Akureyri. Námsmaðurinn Kalli lét ekki staðar numið hér heldur tók hann Vélskólann einnig. Eftir þetta fór hann til sjós á togara frá Dalvík. 
Árið 1987 kom hann til mín sem vélstjóri og vorum við samskipa í nokkur ár. 
Eftir 1996 valdi Kalli að vera í afleysingum á hinum ýmsu flutninga- og fiskiskipum og var alls staðar vel liðinn og frábær vélstjóri. Síðasta árið var hann aftur kominn til Dalvíkur á togara þar. 
Kalli hafði aðstöðu ásamt Stefáni frænda sínum á bifvélaverkstæði Þorsteins og eftir að Þorsteinn dó árið 1996 eignuðust þeir frændur það og þar eyddi Kalli ófáum stundum við viðgerðir á bílum og tækjum fyrir sjálfan sig og aðra. Þar leið honum vel. 
Kalli keypti sér bát til að nota m.a. til sportveiða. Bátinn skírði hann Valdínu í höfuðið á móður sinni, við hátíðlega athöfn á Ljósavatni. Það var eftirminnileg stund sem við nutum þar «stórfjölskyldan». Hann átti margar góðar stundir siglandi um Eyjafjörðinn með Viðari tengdasyni sínum, börnum Krumma og Völu og barnabörnum, sem voru augasteinarnir hans, það kom alltaf glaðlegur svipur á Kalla þegar þau bárust í tal. 
Kalli átti ekki því láni að fagna að njóta hjónabands til frambúðar, sagði oft að hann væri svolítið «misskilinn» en síðustu 13 árin átti hann góða vinkonu, og voru þau mjög samstiga. 
Kalli minn, þín er sárt saknað af okkur öllum. 
Vertu blessaður, vinur. 
Guðlaugur Jónsson.
Síðast þegar við hittum Stefán Karl, eða Kalla, eins og við nefndum hann jafnan, vissi hann vel hvert stefndi, samt mætti hann örlögum sínum með karlmennsku og æðruleysi. 
Talið barst að ljóðlist, enda var Kalli vel heima í þeirri grein listar, kunni mikinn fjölda ljóða af ýmsu tagi, bæði alvarlegs efnis og léttvægara. Hann flutti þau af einstöku listfengi og var unun á að hlýða jafnvel er hann fór með ljóð, sem ort höfðu verið meira af vilja en getu. Ósjálfrátt varð manni á að taka viljann fyrir verkið og leggja nýtt mat á þennan ljóðastíl. 
Veldur hver á heldur, mátti svo sannarlega segja, er Kalla tókst best upp. 
Þeir sem til þekktu vissu raunar að þennan frásagnar- og framsagnarhæfileika gat Kalli hafa erft frá móður sinni, sem sagði sögur betur en flestir aðrir. Á þessum síðasta fundi, var vitnað í annars konar ljóð og brást Kalla þá ekki bogalistin frekar en endranær. Hann fór með ljóðið Glerbrot eftir Freystein Gunnarsson. Að því loknu leit Kalli á okkur með sínum góðmannlega glettnissvip og sagðist vera að skoða málið með glerbrotin. 
Meira var ekki rætt um ljóð, en talað um daginn og veginn eins og ekkert væri eðlilegra en lífið héldi áfram um ófyrirsjáanlega framtíð. 
Foreldrar Kalla áttu heima í Aðalstræti 10 á Akureyri sín fyrstu búskaparár. Hann var fyrsta barnabarn afa og ömmu, sem þar réðu húsum, fallegur strákur og glaðlegur, sem vann hugi og hjörtu allra sem kynntust honum. Sem unglingur og fullorðinn maður var hann áberandi glæsilegur. 
Áhugamálin voru mörg og hæfileikar ágætir til náms og starfa. Ef til vill hefur honum á vissu tímabili ævinnar hætt til að dreifa kröftunum heldur mikið og þess vegna ekki orðið eins mikið úr sínu og hæfileikar gáfu tilefni til. Ekki varð það samt Kalla að fótakefli til lengdar. Hann sneri sér að námi og með miklum ágætum lauk hann prófum á þrem vígstöðvum. Hann varð vélstjóri frá Vélskóla Íslands, vélvirki og bifvélavirki. Aðalstarfssvið Kalla var vélstjórn á skipum. 
Móðurætt Stefáns Karls er þingeysk. Föðurætt er kennd við Þrasastaði í Stíflu og Tungufell í Svarfaðardal. Það fer ekki hjá því, að þeir sem þekkja til ætta og nokkuð til forfeðra sjái erfðaeiginleikana koma fram í niðjunum. Hver ætt hefur sér til ágætis nokkuð, og oft er talað um það, að þær ættir, sem nefndar hafa verið hér hafi getið af sér einstaklinga með sérstaka verklagni og góða sýn á flókin viðfangsefni. 
Ekkert skal fullyrt um það að ein ætt sé annarri betri, en staðreynd er þó, að ýmsir eiginleikar fylgja einni ætt fastar en annarri. 
Kalli sýndi svo ekki verður dregið í efa ótvíræða lagni í verki og kynnti sér vel ritað mál sem snerti viðfangsefnin, enda er vélstjórastarfið ábyrgðarstarf og krefst mikils af starfsmanninum, oft við erfiðar aðstæður. 
Ljóðakvöldin okkar Kalla verða ekki fleiri. Við höfum fylgst með honum frá vöggu til grafar, og kveðjum hann nú með þökk fyrir samveruna. 
Okkur þótti vænt um hann, þegar hann var brosandi lítill drengur í Aðalstræti 10, það hefur ekkert breyst í áranna rás. 
Góðar vættir greiði honum för á vit forfeðranna. 
Börnum hans, ættingjum, vinkonu og öllu því fólki sem saknar hans vottum við samúð okkar. 
Margrét Jónsdóttir og Trausti H. Árnason.
Kæri frændi. Þegar pabbi kom heim og bar okkur þær fréttir að þú værir farinn, þá varð mér brugðið. Þótt sárt sé til þess að hugsa að þú sért farinn, máttu eiga það að þú kvaddir þessa jörð með stolti. Þú hafðir gefið mikið af þér og varst einn af þeim sem vildir allt fyrir alla gera. Þú varst hjartagóður maður og manni leið alltaf vel hjá þér. Það má segja það að þú hafir haft gaman af því að hlæja og segja brandara enda hélstu því uppi fram á seinasta klukkutímann. Ég efa það ekki að núna siturðu þarna uppi og fylgist vel með okkur, hvíslar að ömmu og afa ófáum sögunum, hlærð og segir brandara. Við munum hugsa hlýlega til þín og þrátt fyrir að þú sért farinn héðan af jörðu, muntu alltaf hvíla í hjarta okkar. Ég vona að þú hafir það sem allra best. 
Þín frænka, 
Katrín Jónsdóttir.
Fallinn er í valinn langt um aldur fram góður drengur. 
Stefáni Karli kynntist ég er við urðum skipfélagar á m/s Jóni Finnssyni á vordögum 1987. Fyrst er ég hitti Stefán fannst mér hann vera fremur brúnaþungur og fáskiptin, en þetta átti eftir að breytast strax við fyrstu kynni. Undir þessum þungu brúnum reyndist vera hinn besti drengur og góður félagi og hefur vinskapur okkar haldist frá þeim degi er við kynntumst. Stefán var forkur duglegur, ósérhlífinn og góður fagmaður og samviskusamur með afbrigðum, enda veit ég að hann var eftirsóttur vélstjóri og gat valið úr góðum plássum. Mér er alltaf minnisstætt er Stefán Karl átti gæslu á m/s Jóni Finnssyni um jól og áramót, þetta hefur verið í kringum áramótin 1990-92. Þá er það að á Þorláksmessukvöld brestur á ofsaveður og Stefán út í bæ. Tekur hann þá leigubíl niður að Grandagarði til að huga að bátnum. Sér hann þá strax að báturinn hefur slitið að sér flest bönd og hafði rekið frá bryggju. Þá er það að Stefán snarar sér úr jakka setur hann í aftursæti bifreiðarinnar og stingur sér til sunds. Syndir að skipshlið klifrar upp leiðara er var á skiphlið, setur í gang ljósavél og keyrir skipið að bryggju á þverskrúfunum. Þetta er til marks um samviskusemi hans. 
Ég mun ekki rekja lífshlaup Stefáns Karls frekar, en hans verður sárt saknað og mun minningin um góðan dreng vara lengi. 
Við hjónin sendum Svölu, börnum og systrum Stefáns samúðarkveðjur og megi minningin um hann veita þeim yl í framtíðinni. 
Kristinn Gíslason, Auður Björg.
