RYAN Giggs sest að samningaborði með forráðamönnum Manchester United á næstu dögum og verður þráðurinn þá tekinn upp á ný í viðræðum um framlengingu á samningi hans við félagið. Giggs á hálft annað ár eftir af núverandi samningi. Upp úr viðræðum slitnaði fyrir áramótin en þá vildi félagið aðeins bjóða Giggs eins árs samning eins og það gerir alltaf við leikmenn eftir að þeir hafa náð þrítugsaldri. Umboðsmaður Giggs vonast til að nú komi Manchester United til móts við óskir Giggs um tveggja ára samning, en Walesbúinn er sagður vilja ljúka ferlinum hjá sama félagi og hann hóf hann hjá. «Giggs vill ekki yfirgefa Manchester United, það er hans líf. Hann hefur aldrei rætt við mig hvað taki við þegar hann hættir hjá félaginu,» sagði Harry Swales, umboðsmaður Giggs, í vikunni.
