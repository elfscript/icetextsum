ÞEIR sem bjuggust við deilum á aðalfundi sænska tryggingafélagsins Skandia í síðustu viku urðu ekki fyrir vonbrigðum. Í sænskum fjölmiðlum segir að deilurnar hafi verið svo miklar á fundinum að hann hafi staðið í rúmar fimm klukkustundir .
Deilurnar fjölluðu fyrst og fremst um samning sem stjórn félagsins lagði til að yrði gerður við Lars Ramqvist , fyrrum stjórnarformann félagsins. Með samningnum var ætlunin að Ramqvist tæki á sig siðferðislega ábyrgð á þeim hneykslismálum sem félagið hefur lent í auk þess sem hann endurgreiddi félaginu 2,2 milljónir sænskra króna, er samsvarar 19 milljónum króna , sem hann hefur fengið í laun fyrir stjórnarsetu. 
Fulltrúar smærri hluthafa mótmæltu því að tillagan yrði afgreidd en hún var engu að síður samþykkt.
