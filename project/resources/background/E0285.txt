Nemendur í 3. U í Menntaskólanum á Akureyri fóru heldur fyrr á ról en venjulega einn daginn í vikunni og komu sér fyrir með blað og blýant við grunnskóla bæjarins og við bæjarmörkin. Tilgangurinn var að gera könnun á ferðamáta þeirra sem sækja skóla og vinnu daglega til Akureyrar og stóð hún yfir í eina klukkustund, frá kl. 7.15 til 8.15. 
Markmið könnunarinnar var að áætla heildar CO2-losun við akstur barna í skólann og í vinnu langt að. Börn sem voru keyrð í skólann komu á 324 bílum og þar af voru 95 bílar með fleiri en eitt barn í bíl. Inn í þessar tölur vantar þó Síðuskóla. Þeir sem komu til vinnu inn í bæinn voru tæplega 400.
