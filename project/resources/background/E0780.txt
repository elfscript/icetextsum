BOÐORÐIN tíu eru viðfangsefni sýningar Finns Arnars Finnssonar í Bananas. Þau eru skrifuð á hvítan pappír, augljóslega af barni eftir upplestri þar sem stafsetningunni er ábótavant, sérstaklega í orðum sem eru sjaldgæf í talmálinu. Hér eru boðorðin borin fram í óstyttri útgáfu sem kemur sjaldan fyrir augu okkar nema þegar lesið er beint úr Biblíunni. Hér hljóma þau mjög sérvitur og gamaldags og virðast lítið eiga sameiginlegt með þeim kristilega boðskap sem við oftast heyrum en líkjast meira hinum forna trúarheimi og kennisetningum íslam sem við heyrum hljóma í fréttum samtímans. Það er í sjálfu sér ekki skrítið enda eru þau skráð í gamla testamentinu sem er trúarbók gyðinga og nátengd trúarbókum múslima. Barnaleg skriftin með stafsetningarvillunum dregur fram tilfinningu fyrir því hvernig þessar kennisetningar hafa verið lærðar gegn um tíðina sem bókstafsstagl og jafnvel án nokkurs raunverulegs skilnings á innihaldi þeirra. Það má í raun segja að bókstafurinn sem slíkur sé dauður, sé orðinn að klisju sem tengist ekki lengur veruleikanum...en í þessari framsetningu lifnar hann aftur við og spyr ágengra spurninga inn á við. Hvað þýða þessar setningar og hvað þýðir það að læra þær utan að eða trúa þeim án þess að setja við þær spurningarmerki? Hvert boðorð er skrifað á sérpappír sem er límdur þétt beint á útvegginn sem er innri veggur sýningarrýmisins þannig að áferð veggjarins sést í gegn og samlagast pappírnum sem virkar fyrir vikið eins og þunn himna. Orðin eru eins og inngróin í vegginn og innsetningin virðist á engan hátt vera viðbót við umhverfið, heldur inngróið í það. Fyrir framan textana hefur verið grafin lítil gröf niður í gegn um steypuna og undan yfirborði hennar. Þessi litla og grunna gröf kallast á við barnslega skriftina og gerir hugmyndina eða öllu heldur staðreyndina um dauðann nálæga. Sýningin býður upp á marglaga lestur, pólitískan, trúarlegan, táknfræðilegan og tilvistarlegan. Framsetningin er í næmu samhengi við innihaldið sem setur fram stórar spurningar á einfaldan en áhrifaríkan hátt, spurningar sem eiga svo sannarlega erindi við samtímann. 
Þóra Þórisdóttir
