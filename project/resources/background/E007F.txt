Grágæsirnar eru að skila sér til síns heima þessa dagana og þriðja dag aprílmánaðar sást fyrsta merkta grágæsin á þessu ári. Þessi grágæs, sem ber einkennisstafina SLN, fer suður um haf til Bretlandseyja og hefur valið sér dvalarstað rétt sunnan við landamæri Skotlands, nánar tiltekið í Newton Pool í Norðymbralandi.
Þetta er með allra fyrsta móti sem Blönduósingar verða varir við þessa gæs frá því hún var merkt ásamt rúmlega hundrað öðrum grágæsum í júlí 2000 við lögreglustöðina á Blönduósi. Vorið 2001 sást hún fyrst 4. maí, 2002 sést hún 23. apríl. Árið 2003 verður fyrst vart við gæsina 11. apríl og í fyrra sást hún 19. sama mánaðar. 
Eins og fyrr greinir er grágæsin SLN að skila sér heim fimmta árið í röð eftir merkingu og nú 3. apríl. 
Blönduósi. Morgunblaðið. 
Blönduósi. Morgunblaðið.
