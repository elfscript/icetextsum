ÍSLENSKIR friðargæsluliðar fóru með sigur af hólmi ásamt Svíum í alþjóðlegri kraftakeppni friðargæsluliða í Kabúl 23. apríl síðastliðinn.
Átta fjögurra manna lið kepptu og náði íslenska sveitin 35 stigum eins og sú sænska, en í þriðja sæti varð finnsk sveit með 31 stig. Þýskar sveitir lentu í 4. og 5. sæti, Kanadamenn í 6. sæti og Norðmenn í því sjöunda. Spánverjar lentu í síðasta sæti með 6,5 stig. 
Keppt var í fimm greinum sem oft sjást í keppni um sterkasta mann í heimi, s.s. trukkadrátt, bekkpressu og dekkjatog en auk þess var keppt í boðhlaupi og hleðslu níðþungra sandpoka og fleira á pallbíl. 
Íslendingarnir höfðu yfirburði í boðhlaupinu og trukkadrættinum en voru einnig ofarlega í hinum greinunum.
