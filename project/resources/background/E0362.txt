EINAR Hólmgeirsson hefur svo sannarlega látið til sín taka í þýsku 1. deildinni í handknattleik á keppnistímabilinu. Hann gekk til liðs við Grosswallstadt á síðasta sumri og strax á sinni fyrstu leiktíð með liðinu hefur hann slegið í gegn og er nú markahæsti leikmaður liðsins. Einar hefur skorað 126 mörk, aðeins eitt úr vítakasti, í 28 leikjum og er jafnframt markahæsti Íslendingurinn í deildinni. Næstur honum af íslensku leikmönnunum kemur annar nýliði í 1. deildinni, Alexander Petersson hjá HSG Düsseldorf með 117 mörk.
Þriðji markahæsti Íslendingurinn í þýsku 1. deildinni er Guðjón Valur Sigurðsson, leikmaður Essen, með 116 mörk. Þar á eftir kemur Jaliesky Garcia, Göppingen, með 100 mörk, þá Snorri Steinn Guðjónsson, félagi Einars hjá Grosswallstadt, með 92 mörk og Logi Geirsson, Lemgo, 90. 
Skammt á eftir Loga er Einar Örn Jónsson, Wallau, með 87 mörk. Síðan kemur nokkuð bil niður í Gylfa Gylfason hjá Wilhelmshavener, hann hefur gert 58 mörk. Markús Máni Michaelsson, Düsseldorf, hefur skorað 49 mörk, einu fleira en Róbert Sighvatsson hjá Wetzlar. Patrekur Jóhannesson, GWD Minden, er með 32 mörk þótt hann hafi lítið leikið með vegna meiðsla. Arnór Atlason, Magdeburg, er með 19 mörk og Sigfús Sigurðsson hefur skorað 7 mörk.
