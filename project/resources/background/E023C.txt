ÞVÍ ER nú haldið fram að hátt fasteignaverð á höfuðborgarsvæðinu sé vegna uppboða R-listans á lóðum og vilja sumir banna slík uppboð. Kennslubækur í hagfræði fasteignamarkaða nefna þó aðrar ástæður fyrir hækkun fasteignaverðs. Samkvæmt þeim stjórna breytingar á eftirspurn verðinu til skemmri tíma, sérstaklega vaxtastig, en til lengri tíma stjórnast verðið af byggingarkostnaði. Það er því nokkuð ljóst að skyndileg aukning á lánaframboði og lægri vextir ollu hinni skyndilegu aukningu á eftirspurn og hinni miklu hækkun. Við því hefði ekkert sveitarfélag geta brugðist, jafnvel með ótakmörkuðu framboði lóða, þar sem nokkurn tíma tekur að byggja. Til lengri tíma geta þó sveitarfélög stuðlað að lægra fasteignaverði með nægu framboði lóða.
Aftur á móti virðist nokkuð ljóst að sveitarfélög á höfuðborgarsvæðinu hafa niðurgreitt lóðir á seinustu árum. Skýr fylgni er á milli íbúafjölgunar seinustu ára og skulda sveitarsjóðs per íbúa (sjá meðfylgjandi mynd) og helst fjölgun íbúa í hendur við háar skuldir. Þannig virðist hver nýr einstaklingur kosta sveitarfélögin um 1,3 milljónir í aukningu skulda. 
Fyrir þá sem trúa á markaðshagkerfi eru mjög skýr rök fyrir uppboðum á takmörkuðum verðmætum eins og lóðum. Þannig færast þær í hendur hagkvæmustu verktakanna sem sjá sér hag í að borga hæsta verðið fyrir þær. Það leiðir til þess að hagkvæmustu verktakarnir sjá í auknum mæli um byggingarstarfsemi, hagkvæmni byggingariðnaðar eykst og lífskjör batna. 
Flestum ættu einnig að finnast uppboð réttlátari aðferð. Þannig fær hið opinbera hæsta verð fyrir takmörkuð verðmæti og þá fjármuni er t.d. hægt að nota til að lækka skatta á alla íbúa sveitarfélagsins. Þannig hefði Kópavogur t.d. getað farið langt með að fella niður fasteignaskatta í sveitarfélaginu ef þar hefðu verið boðnar upp allar lóðir í fyrra og fengist hefði sama verð fyrir þær og í nýlegu uppboði í Garðabæ. 
Stjórnarliðar, aftur á móti, vilja almennt ekki bjóða upp takmörkuð verðmæti. Þeir vilja velja þá sem fá að kaupa einkavædd ríkisfyrirtæki, velja þá sem fá kvóta og velja þá sem fá sjónvarpsrásir. Þeir virðast ekki treysta sér til að keppa í því markaðshagkerfi sem þeir áttu svo mikinn þátt í að skapa Höfundur er verkfræðingur.
