ÁRIÐ 1998 var samþykkt þingsályktun um að láta fara fram forkönnun á vegtengingu milli lands og Vestmannaeyja. Þessi hugmynd um neðansjávargöng milli lands og Eyja vekur spurningar um hvort Vestmannaeyjar geti orðið útflutningshöfn fyrir íslenskar sjávarafurðir. Skoðaðir hafa verið möguleikar á gerð jarðganga, botnganga og flotganga. Mörg eru óvissuatriðin sem flækja þetta mál á meðan Vegagerðin treystir sér ekki til að setja neðansjávargöng milli lands og Eyja í forgang á undan veggöngum við Vík í Mýrdal og undir Hellisheiði. Ótímabært er að fullyrða hvort framkvæmanlegt er að grafa neðansjávargöng milli lands og Eyja. Undirbúningsrannsóknir á gerð Hellisheiðarganga eiga að ganga fyrir. Yfir Hellisheiði hafa farið 6.000 bílar á dag. Þetta vita þigmenn Reykjavíkur- og Suðurkjördæmis vel. Fyrir bæði kjördæmin yrðu áhrif Hellisheiðarganga mikil. Flest rök hníga nú að því að fjölmörg styttri göng í þjóðvegaleið nr. eitt skuli ganga fyrir áður en tími Vestmannaeyjaganga kemur sem þurfa lengri umþóttunartíma. Engin trygging er fyrir því að jarðfræðilegar aðstæður séu góðar án þess að kannað hafi verið hvort misgengi geti verið í jarðvegslögunum. Vegna aukinnar slysahættu af umferðinni í gegnum íbúðarhverfið í Vík þurfa þingmenn Suðurkjördæmis að svara því hvort stutt veggöng í gegnum Reynisfjall og önnur göng undir Hellisheiði verði að ganga fyrir áður en þeir gefa Vestmannaeyingum fögur loforð sem síðar yrðu svikin heimamönnum til mikillar hrellingar. Kynntir voru fyrir norðan loforðalistar á fölskum forsendum sem vonsviknir Siglfirðingar og Ólafsfirðingar tóku mark á þegar þingmenn Norðlendinga lofuðu því að Héðinsfjarðargöng væru næst í röðinni áður en þeir voru sviknir. Nefndir hafa verið tveir möguleikar á gangalegu. Í föstu bergi frá upphafi til enda yrðu göngin landmegin að byrja í Eyjafjöllum við Seljaland. Að öllum líkindum verður að fara niður á 400 metra dýpi og koma upp í Hánni. Þau yrðu um 20 til 30 km löng. Gróf kostnaðaráætlun hljóðar upp á 25 til 40 milljarða kr. Styttri göng gætu vel komið til greina. Í Landeyjum eru sand- og malarlög allt að 260 metra þykk þar sem mest er. Við Kross í Landeyjum er hæð í undirliggjandi berggrunni, þannig að þykkt lausa efnisins er 40 til 50 m. Göng í bergi á þessum stað yrðu 18 km löng ef mögulegt er að grafa rennu niður að berginu og steypa í hana vegstokk. Enn er kostnaður mjög óljós. Stálþil yrði að reka niður á 50 m dýpi kringum alla rennuna sem gæti orðið um 800 m löng ef grafið yrði innan úr henni. Allt dýpið er undir grunnvatnsborði, þarna sýna jarðhitarannsóknir að sjór næði að streyma inn í jarðlögin frá ströndinni. Upp geta komið vandamál við að tengja steyptu göngin á öruggan hátt við bergið. Við þessa aðgerð er kostnaður gróflega metinn 3 til 6 milljarðar kr. Heildarkostnaður við göng á þessum stað er metin 20 til 30 milljarðar kr. Á báðum gangaleiðunum eru jarðfræðilegar aðstæður óvissar og örugglega ekki hagstæðar. Frekari rannsókna er þörf verði málinu haldið áfram. Í Álnum milli lands og Eyja getur verið 1 til 4 km misgengisbelti með brotnu bergi. Talið er að beltið sé virkt ef berglögin ganga á mis í skjálftum og að eldvirkni fari vaxandi á svæðinu. Að meðaltali geta verið áratugir milli þekktra gosa sem ekki ná upp úr sjó. Enn hefur ekki verið sýnt fram á að hægt verði að fjármagna þessi göng með veggjaldi sem yrði hærra en í Hvalfjarðargöngunum. Tekjur af því stæðu aldrei undir því að greiða brot af árlegum afskrifta-, vaxta- og rekstrarkostnaði. Göng sem hér er rætt um yrðu helmingi lengri en lengstu neðansjávargöng í heiminum. Ekki eru til staðlar um slík mannvirki og gerir það allar kostnaðaráætlanir ennþá óvissari en ella. Ákveðum strax tvenn göng við Vík í Mýrdal. Skoðum möguleika á veggöngum undir Hellisheiði. 
Höfundur er farandverkamaður.
