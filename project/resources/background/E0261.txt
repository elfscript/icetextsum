FJÓRIR myndlistarmenn hafa verið tilnefndir fyrir Íslands hönd til Carnegie Art-myndlistarverðlaunanna að þessu sinni. Þetta eru Finnbogi Pétursson, Eggert Pétursson, Jón Óskar Hafsteinsson og Steingrímur Eyfjörð. Að sögn Halldórs Björns Runólfssonar, lektors við myndlistardeild Listaháskóla Íslands sem situr í dómnefnd verðlaunanna, segir þetta sína sögu um hversu gott listafólk Íslendingar eiga, því einungis 21 myndlistarmaður er tilnefndur til verðlaunanna, 12 karlmenn og 9 konur. 
Carnegie-sýningin verður opnuð í Henie-Onstad-safninu í Noregi, en flyst síðan hingað til lands í byrjun næsta árs, þegar hún verður opnuð í Listasafni Reykjavíkur, Hafnarhúsi. 
Tveir af íslensku myndlistarmönnunum voru einnig tilnefndir til Carnegie Art-verðlaunanna síðast þegar þau voru veitt, árið 2003. Það voru Steingrímur Eyfjörð og Eggert Pétursson. Aldrei hafa fleiri íslenskir myndlistarmenn verið tilnefndir.
