Reykjavík, Listasafni ASÍ, Freyjugötu 41
I would like to help you, said the man and closed the door.» Setningin er skrifuð með smáu letri á vegg sýningarrýmis, líkt og um væri að ræða klósettkrot. Hún vekur ekki athygli við fyrstu sýn fremur en önnur smáatriði, því rýmið er krökkt af hlutum, brotum, boðum í formi orða eða mynda og aragrúa af speglum. Gróf smíðaverk skilja svæðin að. Rýmið í heild virkar tilraunakennt og ætlað til bráðabirgða, eins og einhver hafi lagt það undir sig og búi þarna um stundarsakir. Spænsk-íslenska tvíeykið Ólafur Árni Ólafsson og Libia Perez de Siles de Castro (*1973 og 1971), sem hefur starfað saman frá árinu 1996, leggur undir sig staði með umfangsmiklum innsetningum sem eru ríkar að smáatriðum. Það eru þó stöðugt sömu fyrirbrigðin sem birtast á ólíkum stöðum og það er engu líkara en hér sé á ferðinni innsetningarheimur í stöðugri útþenslu. 
Viðamestu og lengstu sýningu sína settu þau upp í Malaga árið 2002. Í verkinu, sem bar titilinn «un elemento más», umbreyttu þau sýningarrýminu í margræðan táknheim þar sem greina mátti fjölþætt tengsl á milli einstakra muna, sýningargestsins og aðstæðna á staðnum sjálfum. Parið hafði áður starfað í tvo mánuði í Malaga til að kanna borgina og þjóðfélagslegar formgerðir hennar. Markmið þeirra var að gera sýningarrýmið «Alternativa» að «gegndræpum stað sem tengdist umhverfi sínu» og væri opinn fyrir virkum og gagnrýnum afskiptum íbúanna. Þau gengu þannig frá rýminu að það skírskotaði með beinum hætti til aðstæðna í borginni; annars vegar endurspeglaði það þær aðstæður, hins vegar þjónaði það sem skapandi, opið rými. Sýningarstaðurinn liggur á byggingarfræðilegu og þjóðfélagslegu átakasvæði, á mörkum gamla bæjarins og nýrri bæjarhluta sem eru í mótun. Gróðabrallarar og þeir sem vinna að skipulagsmálum borgarinnar bera ábyrgð á því að fyrirhugað er að rífa heilu göturnar sem hafa sögulegt gildi. Í sýningunni fólst ekki eingöngu ákveðin þjóðfélagsgagnrýni, henni var ennfremur ætlað að brjótast inn í líf fólksins og virkja það. Sýningin gaf fólkinu færi á að starfa í grasrótinni við að móta þetta (lífs)rými. Safngestinum stóðu til boða svæði þar sem hann gat látið fara vel um sig og flatmagað á rúmdýnum og einnig rúm þar sem hann gat fengið sér miðdagsblund. Þarna stóð einnig hljóðnemi sem bað um að láta nota sig - einföld en einmitt þess vegna öflug myndhverfing fyrir rödd einstaklingsins meðal þjóðarinnar, sem hér gat kvatt sér hljóðs. Eyðilegt svæðið fyrir framan menningarstofnunina, sem alla jafna er nútímaleg og kuldaleg staðarómynd var ummyndað með einfaldri aðgerð. Lítill veggur sem gerður var úr grjóti úr náttúrunni gaf mönnum tækifæri til að setjast og varð þar með að einskonar útskoti þar sem menn gátu hreiðrað um sig og rætt saman. 
Á miðju þjóðfélagslegu átakasvæði innan borgarinnar staðsettu Ólafur Árni Ólafsson og Libia Perez de Siles de Castro rými sem hægt var að nota á margvíslegan hátt og gaf íbúum í nágrenninu valkost, sem stóð þeim til boða um allnokkurt skeið. Að auki fólst í verkinu gagnrýnin afstaða og hvatning til fólksins um að taka virkan þátt í að móta umhverfi sitt. 
Listsköpun listamannanna tveggja tilheyrir ekki sviði listasögunnar heldur lífi fólksins.
