VINNUVÉLUM af smærri gerðinni fjölgar stöðugt, ekki síst við jarðvinnu. Þessar vélar eiga það sameiginlegt að ganga fyrir dísilolíu og að einhvern veginn þurfa þær að fá áfyllingu á tankinn. Sjaldnast tekur því að fá stóra tankbíla til verksins og vandasamt er að flytja eldsneytið á brúsum. 
Skeljungur býður snjalla lausn á þessu viðfangsefni, en það er færanlegur dísildælutankur. 
«Þetta er 440 lítra tankur með dælubúnaði sem kemst auðveldlega fyrir á venjulegum pallbíl og mætir ströngustu kröfum um mengunarvarnir,» segir Ingvi Júlíus Ingvason, sölustjóri á fyrirtækjasviði Skeljungs. «Margir verktakar hafa sýnt áhuga á að taka þennan búnað í notkun, bæði til að halda litlu græjunum gangandi og einnig til að fylla á stærri vinnuvélar þegar þörf krefur.»
