MIKLAR skemmdir voru unnar á strætisvagnaskýlum á Akureyri aðfararnótt þriðjudags. Brotnar voru dýrar öryggisrúður í fimm skýlum. Lögreglan telur að rúðurnar hafi bæði verið brotnar með grjótkasti og þá var einnig hægt að finna göt eftir byssukúlur í einhverjum skýlanna. Tjónið er talið nema allt að 300 þúsund krónum. 
Þá lagði lögreglan hald á um 12 grömm af amfetamíni í heimahúsi um síðustu helgi og tilkynnt var um innbrot í fyrirtækið Haftækni við Hvannavelli. Þaðan hafði verið stolið fartölvum og GPS-staðsetningartækjum. Vermæti þýfisins er talið nema hundruðum þúsunda króna. 
Einnig var tilkynnt um innbrot í Verkmenntaskólann á Akureyri. Þar var m.a. stolið peningum en ekki er talið að sá, eða þeir, sem verkið framdi hafi haft mikið upp úr krafsinu. 
Aðfararnótt fimmtudags var svo brotist inn í húsnæði Siglingaklúbbsins Nökkva og stolið þaðan tölvu og tengdum búnaði. Allir þeir sem geta veitt einhverjar upplýsingar í málum þessum eru beðnir að láta lögregluna á Akureyri vita.
