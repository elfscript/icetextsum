AUKNIR landflutningar um vegakerfi landsins vegna minni strandflutninga kalla á vegabætur og að miklu meira sé gert af aukaakreinum til að mynda þar sem ekið er upp langar og strangar brekkur, segir Óli H. Þórðarson, formaður Umferðarráðs, en athygli vakti að í óveðurskaflanum fyrr í vikunni áttu fjórar stórar flutningabifreiðar þátt í slysum og óhöppum á vegum úti. Eitt slysanna varð í Kömbunum, annað í Kollafirði, það þriðja í mynni Hvalfjarðarganga þegar trukkur fór aftan á fólksbíl vegna hríðarkófs og loks keyrði flutningabíll aftan á kyrrstæðan fólksbíl á Holtavörðuheiði.
Óli sagði að auðvitað væri ekki hægt að draga víðtækar ályktanir af einöngruðum atvikum í þessum efnum, en almennt gilti að með aukinni umferð ykist hætta á slysum. Það lægi í augum uppi og bent hefði verið ítrekað á, meðal annars í umferðaröryggisáætlun sem fjallað hefði verið um á Alþingi og víðar, að skoða yrði allar leiðir til þess að draga úr hættunni af því að allir flutningar færu um vegina. 
«Það er náttúrlega alveg ljóst að vegirnir eru ekki byggðir fyrir þennan mikla og aukna flutning,» sagði Óli. 
Mikið aukaálag
Hann benti á að það væri mikið aukaálag á vegakerfið að stórir flutningabílar færu upp langar og erfiðar brekkur á einni akrein. Það yki hættuna á framúrakstri og slysum samfara honum. Hins vegar mætti segja flutningabílstjórum það til hróss að þeir væru mjög meðvitaðir um þetta og fljótir að gefa fólki færi á að komast fram úr strax og möguleikar sköpuðust á því. 
«Í heild sinni er það nokkuð ljóst að það þarf að bæta vegakerfið mikið til þess að taka við þessum flutningum og það er svo sem verið að því. Það var verið að mæla fyrir nýrri samgönguáætlun í gær (fyrradag) og þar eru bæði veruleg framlög til aukins umferðaröryggis og til nýlagningar á vegum,» sagði Óli ennfremur.
