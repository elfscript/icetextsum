GÖMUL hugmynd um að taka upp gjaldtöku fyrir bílastæði við Háskóla Íslands hefur skotið upp kollinum á nýjan leik. Í frétt Morgunblaðsins 17. mars síðastliðinn var sagt frá því að málið hefði verið rætt í háskólaráði og haft var eftir Páli Skúlasyni rektor að gjaldtaka gæti vafalaust komið til greina. Tók rektor einnig fram að málið væri hins vegar allt opið. 
Gjaldtaka á bílastæðum við Háskóla Íslands kæmi sér afar illa fyrir stúdenta, svo ekki sé meira sagt. Margir líta á skóladaginn sem vinnudag - mæta í fyrirlestra fyrir hádegi og lesa svo fram að kvöldmat. Ef bílastæði við skólann yrðu gjaldskyld á sama tíma og vaninn er í miðbæ Reykjavíkur þyrftu stúdentar að borga stöðumælagjald frá klukkan 10 til 18 dag hvern. Sé miðað við sama taxta og á gjaldsvæði 2 í miðborg Reykjavíkur í dag (sem er ódýrara en gjaldsvæði 1) myndi hver stúdent þurfa að greiða 80 krónur í stöðumæli fyrir hverja klukkustund, skv. upplýsingum af heimasíðu Bílastæðasjóðs. Það gera 640 krónur á dag og 3.200 krónur á viku. Ef reiknað er með fimm virkum dögum á tólf vikna haustönn, er kostnaðurinn kominn upp í 38.400 krónur miðað við fulla nýtingu. Þrettán vinnuvikur voru á vorönn við HÍ í ár og sé það tímabil lagt saman við haustönnina er kostnaður fyrir veturinn kominn upp í 80.000 krónur. Jafnvel þótt miðað sé við gjaldsvæði 3, sem er ódýrasta gjaldsvæði Reykjavíkurborgar, væri kostnaðurinn 1400 krónur á viku og 35.000 krónur fyrir allt skólaárið. Það liggur í augum uppi að stúdentar hafa ekki slíka fjármuni á reiðum höndum. 
Nú þarf svo sem ekki að vera að skólinn fylgi gjaldskrá Bílastæðasjóðs og vitanlega myndu ekki allir nemendur nota bílastæðin allan daginn. Samt sem áður er ljóst að hér yrði um umtalsverðan kostnað að ræða sem kæmi misjafnlega niður á einstökum hópum nemenda. Gjaldtakan hefði lítil áhrif fyrir þá sem búa nálægt háskólasvæðinu en myndi einkum bitna á þeim sem búa lengra frá skólanum, t.d í úthverfum Reykjavíkur. Sama má segja um fjölskyldufólk við HÍ, sem þarf að aka börnum sínum í leik- eða grunnskóla á morgnana og hefur í mörgum tilvikum enga aðra kosti en að koma sjálft akandi í skólann. Í mörgum tilvikum er fjölskyldufólk, sem er um fjórðungur háskólanema, einmitt sá hópur sem vill nýta sér lesaðstöðuna í byggingum skólans yfir daginn. 
Í nýjasta tölublaði Stúdentablaðsins er viðtal við Guðmund R. Jónsson, framkvæmdastjóra rekstrarsviðs HÍ, um hugsanlega gjaldtöku og segir hann þar m.a. að víða erlendis sé rukkað fyrir notkun bílastæða á háskólasvæðum. Sá samanburður Guðmundar er að mínu mati ekki fyllilega réttmætur, þar sem almenningssamgöngur eru almennt mun betri, skilvirkari og stúdentavænni í evrópskum borgum heldur en hér heima. Sérstaklega á það við um háskólabæi eins og Lund sem Guðmundur nefnir sem dæmi. Víða í Evrópu eru fargjöld niðurgreidd fyrir stúdenta eða jafnvel felld alveg niður. Hér er því ólíku saman að jafna. Eins og staðan er í dag tekur það nemenda, búsettan í úthverfi Reykjavíkur, t.d. mun lengri tíma að komast í skólann á morgnana með strætó en bíl og óeðlilegt að sá hópur verði fyrir auknum útgjöldum fyrir það eitt að eiga og reka bíl. 
Bent hefur verið á að bílastæðunum við HÍ fylgi nokkur kostnaður og er það eflaust rétt. Á móti kemur hins vegar að allri sjálfsagðri þjónustu á vinnustöðum fylgir ákveðinn kostnaður og má sem dæmi nefna salernisaðstöðu og notkun á kaffi- og lesstofum í byggingum skólans. Það þætti vafalaust skjóta skökku við að innheimta gjöld fyrir notkun á þessari þjónustu. 
Stúdentar bera nú þegar talsverðan kostnað af námi sínu í formi skrásetningargjalda. Það væri til að bæta gráu ofan á svart að taka upp gjaldheimtu fyrir jafnsjálfsagðan hlut og notkun bílastæða hjá stúdentum við skólann sinn. Höfundur er oddviti Vöku, félags lýðræðissinnaðra stúdenta við Háskóla Íslands.
