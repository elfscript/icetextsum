MATVÖRUVERSLANIR, sem uppfylla ákveðin skilyrði um stærð og sölu, mega hafa opið á hvítasunnudag. Lagafrumvarp þess efnis var samþykkt á Alþingi í gær. Starfsemi verslananna verður einnig heimiluð á föstudaginn langa og páskadag. Skilyrðin sem þær þurfa að uppfylla eru þau að verslunarrýmið sé undir 600 fermetrum og að a.m.k. 2/3 hlutar veltunnar séu sala á matvælum, drykkjarvöru og tóbaki. 
Frumvarpið var samþykkt með 40 atkvæðum þingmanna allra flokka nema Vinstrihreyfingarinnar - græns framboðs. Þeir greiddu atkvæði gegn frumvarpinu. 
Fimm þingmenn Samfylkingarinnar sátu hjá.
