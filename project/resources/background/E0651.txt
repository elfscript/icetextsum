Eftir Jóhönnu Ingvarsdóttur join@mbl.is 
Ragnhildur Sophusdóttir er á 29. aldursári. «Ég flutti í Garðabæ 15 ára og myndi segjast vera Garðbæingur ef spurð. Ég myndi hvergi annars staðar vilja búa en í Garðabæ ef ég væri á Íslandi. Bærinn er yndislegur og þar er gott fólk,» segir Ragnhildur, sem útskrifaðist sem lögfræðingur frá Háskóla Íslands í júní árið 2003. Hún starfaði hjá Sýslumanninum í Kópavogi frá janúar 2003 til desember sama ár, en þá fluttist hún til Mallorka. 
- Hvað varð til þess að þú ákvaðst að breyta svona til í lífinu? 
«Ég myndi ekki segja að ég hafi «yfirgefið» lögfræðistéttina nema tímabundið. Mig hefur langað að vera lögfræðingur frá 12 ára aldri og efast um að ég geti verið lengi frá því að stunda lögfræðistörf. En ég hef alltaf þurft að hafa mikið fyrir stafni og einhver ný verkefni til að takast á við. Aðdragandi þess að ég keypti veitingastað á Spáni er í raun langur og mætti segja að þetta hafi allt byrjað árið 1995 þegar ég og vinkona mín Ásdís Björg Pálmadóttir fórum til Mallorka að vinna á skemmtistað yfir sumarið. Við fórum einnig út sumrin 1996 og 1997 til að vinna á sama stað. Árin 2000 og 2001 vann ég síðan sem fararstjóri Úrvals-Útsýnar á Mallorka og eignaðist góða vini þar og fór nokkrum sinnum á ári í heimsókn. Það má því í raun segja að ég hafi verið með annan fótinn á Mallorka síðastliðin tíu ár og það kom reyndar engum á óvart þegar ég sagðist ætla að flytjast út í nóvember 2003. Veitingahúsakaupin komu aftur á móti mörgum á óvart þar sem ég hafði enga reynslu af veitingarekstri og var algjör nýgræðingur í faginu. Ætli mér hafi ekki bara þótt þetta nýtt og spennandi verkefni til að takast á við.» 
Fallegasti staðurinn á eyjunni
«Restaurant Deia er í samnefndum bæ. Þegar ég var fararstjóri fór ég nokkrum sinnum til Deia, þar sem bærinn telst vera fallegasti staðurinn á eyjunni og alltaf fékk ég mér að borða á þessum veitingastað þar sem útsýnið af veröndinni er hreint stórfenglegt. Ég tók í mig að þennan stað yrði ég að eignast og þá varð ekki aftur snúið.» 
- Hvernig hefur nýgræðingnum svo gengið að fóta sig í spænskum veitingahúsarekstri? 
«Það hefur gengið mjög vel enda hef ég átt góða að sem hafa hjálpað mér að leysa þau verkefni, sem upp hafa komið. Hjá mér starfa níu starfsmenn, þar af fjórir kokkar, og nú sé ég fram á stækkun staðarins. Ég keypti íbúð á efri hæðinni í desember sl. og kem til með að opna það rými í næsta mánuði. Ég neita því þó ekki að þetta er heilmikil vinna enda er ég í vinnunni nánast fjórtán tíma á dag. Þetta er í fyrsta sinn sem ég er með eigin rekstur og ég hef lært mikið frá því að ég tók við og tileinkað mér þolinmæði. Spænskt þjóðfélag er mjög ólíkt því íslenska og á það sérstaklega við um samskipti við hið opinbera sem lærist smátt og smátt. Hjá mér vinnur fólk, sem er m.a. frá Ekvador og Argentínu sem komið hefur til Mallorka í leit að betra lífi. Eftir að hafa kynnst fólki frá ýmsum löndum og heyrt þeirra sögur, sér maður það alltaf betur og betur hvað Íslendingar hafa það í rauninni gott.» 
Ferskt hráefni af markaðnum
- Hvernig myndirðu lýsa bænum og veitingastaðnum þínum? 
«Deia er í um hálftíma akstursfjarlægð frá Palma, höfuðstað Mallorka, og þar hef ég einnig búsetu ásamt um fimm hundruð öðrum íbúum. Deia er mjög fallegur og rólegur bær, sem gott er að búa í og á bærinn sér mikla menningarsögu. Hér er mjög öruggt að búa, líkt og í sveitinni í gamla daga, því það heyrir til undantekninga að íbúarnir læsi húsum sínum eða taki bíllyklana úr bílunum. 
Sjálfur veitingastaðurinn er «fusion mallorkískur» með Miðjarðarhafsblæ og er andrúmsloftið rómantískt og rólegt. Staðurinn tekur 95 manns í sæti og býður upp á allt það ferskasta af markaðnum hverju sinni enda er allt hráefni, hvort sem það er fiskur, kjöt eða grænmeti, sérvalið fyrir staðinn á hverjum degi auk þess sem saltfiskurinn er íslenskur. Ég býð svo upp á 90 tegundir af léttvínum, sem koma frá ýmsum löndum.» 
Frægt fólk í nágrenninu
- Hverjir eru þínir helstu viðskiptavinir? 
«Helstu viðskiptavinirnir eru Spánverjar, Þjóðverjar, Englendingar og Norðurlandabúar sem sækjast eftir mat og þjónustu í háum gæðaflokki,» svarar Ragnhildur og bætir við að margir úr heimi fræga og fína fólksins eigi hús í Deia eða nánasta nágrenni. Nefna má leikarahjónin Michael Douglas og Catherina Zeta Jones, Corrs-systur, Michael Bolingbroke, aðstoðarforstjóra Cirque du soleil, börn skáldsins Roberts Graves og bókaútgefandann og uppboðshaldarann Simon Finch. 
- Ertu farin að skjóta rótum á Mallorka? 
«Enginn veit sína ævina fyrr en öll er því aldrei átti ég von á því að ég myndi kaupa veitingahús í útlöndum á sama ári og ég útskrifaðist úr lögfræðinni. Auðvitað saknar maður fjölskyldu og vina, en ég fer tvisvar á ári til Íslands og mamma og vinirnir hafa verið duglegir að koma í heimsókn til mín. Þegar ég lít til baka er ég sátt og ánægð með að hafa tekið þessa ákvörðun á sínum tíma,» segir íslenska athafnakonan og veitingahúsaeigandinn á Mallorka, Ragnhildur Sophusdóttir. Skoða má matseðil og panta borð hjá Ragnhildi á vefslóðinni www.restaurantdeia.com Restaurante Deia, C. Felipe Bauzá nr. 1, 07179 Deia, Illes Baleares Mallorka
