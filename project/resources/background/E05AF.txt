Embættismenn í Risdon-öryggisfangelsinu á eynni Tasmaníu í Ástralíu fengu því framgengt aðfaranótt mánudags að fangar, sem tekið höfðu vörð í gíslingu, létu hann lausan. Fangarnir höfðu krafist þess að fá 15 bökur fyrir að sleppa gíslinum og var orðið við kröfunni.
Fangarnir hófu á laugardag mótmæli vegna slæms aðbúnaðar en húsakynnin munu vera komin til ára sinna. Tóku þeir vörðinn, Ken Hannah, í gíslingu til að fylgja kröfunum eftir. Um 20 fangar tóku þátt í uppreisninni, þeir lögðu undir sig hluta fangelsisins og gafst sá síðasti upp í gærmorgun. «Síðasta ágreiningsefnið við fangana var að þeir kröfðust þess að fá bökur,» sagði Graeme Barber, embættismaður í Risdon. 
Órói hefur verið meðal fanganna síðustu mánuði en engan sakaði í uppreisninni um helgina.
