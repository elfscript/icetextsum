Hanna Birna Kristjánsdóttir, borgarfulltrúi Sjálfstæðisflokksins, og Katrín Jakobsdóttir, borgarfulltrúi R-listans, voru frummælendur á fundi sjálfstæðiskvenna og ungra sjálfstæðismanna á þriðjudag, þar sem rætt var um áform R-listans um gjaldfrjálsan leikskóla.
Morgunblaðið hefur lýst yfir stuðningi við þessi áform, á þeim forsendum að þau séu viðurkenning á leikskólanum sem fyrsta skólastiginu í menntakerfinu. Nærri því öll íslensk börn á leikskólaaldri sækja leikskóla, enda líta sjálfsagt flestir foreldrar réttilega á leikskólastarfið sem veigamikinn þátt í þroska barnanna og mikilvægan undirbúning undir grunnskólann. Þá er leikskólakerfið nauðsynleg grunnþjónusta í samfélagi sem byggir á fullri atvinnuþátttöku beggja foreldra. 
Skýtur það ekki skökku við að eina skólastigið þar sem ekki er komist hjá því að greiða skólagjöld sé leikskólastigið? Er eðlilegt að greiða þurfi á þriðja hundrað þúsund króna á ári fyrir barn í leikskóla, á meðan fullveðja nemar í Háskóla Íslands þurfa einungis að greiða tiltölulega lág innritunargjöld? 
Sjálfstæðismenn hafa fullyrt að loforðið um gjaldfrjálsan leikskóla sé fjárhagslega óábyrgt. Meirihlutinn gengur út frá því að sjö gjaldfrjálsar leikskólastundir á dag muni kosta borgina um 840 milljónir króna á ári. Það er álíka mikið og ríkið ver árlega til Íslensku friðargæslunnar og hergagnaflutninga Atlantshafsbandalagsins, eins og Katrín benti á á fundinum. Þetta er auðvitað spurning um forgangsröðun. 
Hins vegar er full ástæða til að taka undir með Hönnu Birnu og fleiri sjálfstæðismönnum um að tryggja verði að foreldrar hafi val um vistun fyrir börn sín þegar fæðingarorlofi lýkur. Það er eðlilegt og sanngjarnt að borgin styðji við starfsemi einkarekinna leikskóla með sama hætti og borgarrekinna, svo fremi sem þeir standast sömu kröfur, og hagi jafnframt niðurgreiðslum vegna þjónustu dagforeldra þannig að hún verði áfram raunhæfur valkostur. Hitt er annað mál að í dag líta flestir foreldrar vafalaust á vistun hjá dagforeldri sem millibilsástand þar til leikskólapláss fæst.
