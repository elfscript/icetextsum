BARCELONA lagði Englandsmeistara Chelsea að velli, 2:1, í fyrri leik liðanna í 16 liða úrslitum Meistaradeildar Evrópu sem fram fór á Stamford Bridge í London í gærkvöld. Leikmenn Chelsea voru manni færri frá 37. mínútu þegar Asier Del Horno var vísað af velli en náðu samt forystunni í síðari hálfleik. Liðin mætast aftur í Barcelona eftir tvær vikur og Katalóníumennirnir eru með pálmann í höndunum eftir þessi úrslit. Þetta er fyrsti ósigur Chelsea á heimavelli gegn spænsku liði og aðeins þriðja tap félagsins á Stamford Bridge í Evrópukeppni frá upphafi.
Eiður Smári Guðjohnsen lék allan leikinn með Chelsea og spilaði mjög vel en hann lagði m.a. upp tvö af bestu færum liðsins í leiknum.
Það var gífurlegt áfall fyrir Chelsea að missa Del Horno af velli. Spænski bakvörðurinn braut þá á Lionel Messi, leikmanni Barcelona, úti við hornfána, en norski dómarinn Terje Hauge sýndi honum umsvifalaust rauða spjaldið. Afar strangur dómur sem eflaust verður rætt mikið um á næstu sólarhringum. 
Ætlið þið að sýna þetta 200 sinnum á viku?
Messi þótti ýkja talsvert byltuna sem hann fékk þegar hann og Del Horno rákust saman. «Ætlið þið að sýna þetta atvik 200 sinnum á viku til að reyna að fá UEFA til að spila leikinn aftur? Getið þið gert það fyrir okkur?» sagði José Mourinho, knattspyrnustjóri Chelsea, við Sky Sports eftir leikinn og sendi með því sjónvarpsstöðinni tóninn fyrir að sýna aftur og aftur þegar Michael Essien braut á Dietmar Hamann í leik Chelsea og Liverpool fyrr í vetur. 
«Ég er sammála ykkur, þetta var að sjálfsögðu ekki rautt spjald. Strákurinn er ekki bara mjög góður fótboltamaður. Hann sóttist eftir því að rekast á Del Horno og fyrir það lyftir dómarinn rauða spjaldinu. Þetta er í annað sinn gegn Barcelona sem við þurfum að spila manni færri í 55-60 mínútur og þegar það gerist er um gjörbreyttan leik að ræða. Ég vil ekki ræða um það sem gerðist eftir þetta - því þetta var ekki alvöru fótboltaleikur frá og með þessari stundu,» sagði Mourinho, knattspyrnustjóri Chelsea. 
Barcelona var mun meira með boltann í fyrri hálfleik og fékk besta færið á 30. mínútu. Ronaldinho átti þá hörkuskot frá vítateig en Petr Cech varði glæsilega. Í lok hálfleiksins slapp Chelsea með skrekkinn þegar Marquez skaut boltanum í hönd Geremis í vítateig ensku meistaranna. 
Chelsea byrjaði seinni hálfleikinn vel og Arjen Robben átti hörkuskot í byrjun þar sem boltinn straukst við stöng. Chelsea náði síðan forystunni á 59. mínútu. Frank Lampard tók aukaspyrnu á vinstri kantinum og Thiago Motta, aðþrengdur af eigin markverði og John Terry, sendi boltann í eigið mark, 1:0. 
Didier Drogba var hársbreidd frá því að koma Chelsea í 2:0 á 70. mínútu þegar hann þrumaði boltanum naumlega yfir þverslána úr góðu færi. Í staðinn jafnaði Barcelona á 72. mínútu. Ronaldinho tók aukaspyrnu við vinstra vítateigshorn og John Terry fyrirliði Chelsea skallaði boltann í eigið mark, 1:1. 
Barcelona fékk tvö dauðafæri á næstu tveimur mínútum. Messi skaut í markvinkilinn og John Terry bjargaði á síðustu stundu þegar Henrik Larsson var kominn með boltann einn fyrir opnu marki. Terry var aftur á ferð rétt á eftir þegar hann bjargaði á marklínu eftir skot frá Ronaldinho. 
Á 80. mínútu átti Eiður Smári glæsilega rispu á miðjunni og sendi síðan boltann innfyrir vörn Barcelona á Didier Drogba. Hann var einn gegn Valdez markverði sem varði glæsilega í horn. Upp úr hornspyrnunni brunuðu leikmenn Barcelona í skyndisókn, Marquez sendi fyrir mark Chelsea og Samuel Eto'o skoraði með hörkuskalla, 1:2. 
Jafnt í liðum í seinni leiknum
«Við berum mikla virðingu fyrir liði Chelsea og í seinni leiknum verður jafnt í liðunum. Það er bara hálfleikur og við verðum að halda einbeitingu og ljúka verkinu á heimavelli. Ég er ekki hissa á að Chelsea skyldi færast í aukana eftir að Del Horno var rekinn af velli, þetta er lið sem eflist við mótlæti. En úrslitin eru mjög góð og við erum afar ánægðir,» sagði Henrik Larsson, sænski framherjinn hjá Barcelona.
