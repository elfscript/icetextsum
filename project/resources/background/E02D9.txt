ÞAÐ KEMUR fyrir bestu tónlistarmenn að staðna og festast í hjólförum, sem erfitt er að rífa sig upp úr. Þannig er staðan hjá vini okkar Moby. Hann er sannarlega mjög klár tónlistarmaður, fær hljóðfæraleikari (spilar á öll hljóðfæri á plötunni) og drengur góður. Vandamálið er að hann er fastur í hjólförum.
Lögin eru flest frekar litlaus og átakalítil popplög og flutningurinn hlutlaus og dauðhreinsaður. Í stað þess að notast við gamlar söngupptökur og vefa elektrónískan tónvef utan um þær, eins á Play og 18 , syngur hann sjálfur í flestum lögum, en nýtur aðstoðar Lauru Dawn í nokkrum. 
Tónlistin er í sama gamla stílnum og í raun hefði hvert þessara laga sómt sér vel á síðustu plötum. 
Einhvern veginn virðist sem Moby hafi misst sköpunarneistann. Þegar svo er komið fyrir listamanni er kominn tími til að hrista aðeins upp í hlutunum. Gera eitthvað algjörlega nýtt; smíða nýjan sjöskiptan tónstiga eða bylta vinnuaðferðum á einhvern annan hátt. Annars heldur stöðnunin áfram. 
Ívar Páll Jónsson
