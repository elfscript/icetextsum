Eftir Silju Björk Huldudóttur silja@mbl.is 
Auka þarf hreyfingu almennings í kyrrsetutíma
Hluti af því sem gerir fræðimenn mjög hugsi í tengslum við umræðuna um offitu er sú staðreynd að almennt virðist fólk ekki borða svo miklu meira en það gerði áður og fituneysla hefur frekar minnkað en hitt. Samt erum við að fitna. Hafa fræðimenn sökum þessa í æ ríkara mæli beint sjónum sínum að breyttum lifnaðarháttum í nútímasamfélagi, þó sérstaklega síaukinni kyrrsetu okkar. Mannslíkaminn býr yfir ótal aðferðum og leiðum til að bregðast við hungri en er aftur á móti afar illa búinn undir það að takast á við offitu. Að sögn Stefáns B. Sigurðssonar, forseta læknadeildar Háskóla Íslands, skýrist það e.t.v. af því að í gegnum aldirnar hefur mannkyn reglulega þurft að takast á við matarskort og hafa þá þeir einstaklingar lifað af sem voru best í stakk búnir líkamlega til að takast á við langvarandi næringarskort.
Nokkuð hefur verið einblínt á erfðir og umhverfi sem aðalorsakavalda offitu, en líkt og fram kom í erindi Hildar Harðardóttur, yfirlæknis á kvennadeild LSH og lektors við HÍ, sem hún flutti á málþingi sem bar yfirskriftina «Offita og ofþyngd frá fæðingu til fullorðinsára, orsakir og meðferð» sem læknadeild HÍ, landlæknisembættið og franska sendiráðið gengust fyrir í síðustu viku, benda rannsóknir til þess að sé kona of feit eða þung á meðgöngunni þá getur það haft áhrif á það hvernig barn hennar tjáir gen sín í framtíðinni í þá veru að barnið þurfi að glíma við offitu síðar á ævinni. 
Rannsóknir á offitu barna og unglinga er fremur ungt fræðasvið, en sjónum er í auknum mæli beint að því sviði enda telja sérfræðingar að fyrsti hluti æviskeiðsins sé mótandi fyrir framhaldið. Þannig hefur, að sögn Bertrands Lauth, barna- og unglingageðlæknis, t.d. verið sýnt fram á að brjóstagjöf hafi forvarnaráhrif eða verndandi áhrif gegn offitu hjá börnum alla vega fram á unglingsár. 
Hluti af því sem gerir fræðimenn mjög hugsi í tengslum við umræðuna um offitu er sú staðreynd að almennt virðist fólk ekki borða svo mikið meira en það gerði áður fyrr og fituneysla hefur frekar minnkað en hitt. Samt erum við að fitna. Að sögn Stefáns hafa fræðimenn í auknum mæli leitt sjónum sínum að öðrum þáttum í líferni fólks til að leita skýringa á þessu. Meðal þeirra rannsóknarspurninga sem sérfræðingar hafa velt upp er hvort í fæðu okkar sé eitthvað sem geri það að verkum að við stækkum og þyngjumst sífellt meir. Bendir hann á að í öllum landbúnaði er markmiðið ávallt að hlutir séu ræktaðir eins hratt og hægt er til þess að við fáum sem mest magn fyrir sem minnst. Velta má upp þeirra spurningu hvort þetta geti haft áhrif í gegnum fæðukeðjuna á mannfólkið, þ.e. hvort fæða okkar innihaldi efni sem leitt geti til örvunar fitufrumumyndunar. 
Vega þarf upp kyrrsetuna
Í erindi Jean-Michel Oppert, prófessors við Parísarháskóla, á fyrrnefndu málþingi kom fram að hingað til hafa menn einblínt á líkamlega þjálfun, þ.e. að lausnin felist í því að fara í ræktina nokkrum sinnum í viku. Oppert lagði hins vegar aðaláherslu á hin gríðarlegu áhrif kyrrsetunnar. Í nútímaþjóðfélagi eru flestir í kyrrsetu í 8-10 klst. á dag og þótt fólk fari í ræktina í hálftíma til klukkutíma á dag þá nær sú hreyfing ekki að vinna upp öll kyrrsetuáhrifin sem það verður fyrir daglangt. 
Að mati Opperts er því mikilvægt að finna leiðir til þess að virkja hreyfingu almennings á þessu kyrrsetutímabili með því t.d. að fá fólk til að velja ávallt stigann í stað lyftunnar og standa reglulega upp í vinnutímanum og hreyfa sig svo eitthvað. Er aðalatriðið að auka vægi lítillar og stöðugrar hreyfingar á kyrrsetutímanum. Með þessu er þó ekki verið að gera lítið úr mikilvægi þjálfunar, enda benti Oppert á að öflug hreyfing í hálftíma á dag, s.s. að ganga hratt eða hjóla, minnkar verulega hættuna á að fá t.d. ýmsa kvilla síðar á ævinni, s.s. hjartasjúkdóma og sykursýki. 
Fræðslan þarf að vera á jákvæðum nótum
Að mati Stefáns og Bertrands er brýn þörf á vitundarvakningu þar sem nútímatækni geri það að verkum að fólk þarf sífellt minna að hreyfa sig í hinu daglega lífi, þannig senda t.d. flestir samstarfsfélögum sínum tölvupóst í stað þess að labba við hjá viðkomandi til að bera upp erindi sín. Leggja þeir þó áherslu á að vitundarvakningin og fræðslan til handa almenningi þurfi að vera á jákvæðum nótum, enda annars hætt við að þeir sem nú þegar eru of þungir verði fyrir aðkasti eða finnist þeir misheppnaðir. 
Bendir Bertrand á að þetta eigi sérstaklega við um börn og unglinga, en rannsóknir sýna að of þung börn geti þróað með sér bæði líkamlega og andlega sjúkdóma vegna ofþyngdar sinnar. Þannig eru of feit börn í mörgum tilvikum með afar lélega sjálfsmynd sem gerir það að verkum að þau forðast félagsleg samskipti og leitast eftir því að einangra sig frekar sem leiðir svo aftur til þess að þau hreyfa sig enn minna. Bendir hann á að hafa megi bein áhrif á þyngd barna með því að draga úr veru þeirra fyrir framan sjónvarps- eða tölvuskjáinn.
