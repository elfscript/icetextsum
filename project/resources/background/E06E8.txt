Japaninn Kazuhiro Okochi verður gestur Sjávarkjallarans. Kazuhiro, eða Kaz eins og hann er kallaður, opnaði Sushi Bistro í Washington árið 1999, sem strax var útnefndur einn af 5 bestu stöðum borgarinnar, og sá eini sem býður upp «fugu»-fiskinn sem að hluta til er eitraður. Kaz vinnur með japanska, vestræna og aðra alþjóðlega matargerð sem hann útfærir á sinn eigin máta, þegar hann skapar það sem hann kallar «freestyle» japanska matreiðslu.
Kaz er fæddur í Japan og lærði bæði í Oklahoma og í Osaka, í einum besta matreiðsluskóla Japans. Hann segir japanska matargerðarlist vera mjög einfalda sem þýðir að nota þarf hágæða hráefni. Mörgum Bandaríkjamönnum þyki maturinn heldur bragðdaufur svo hann undirstrikar aðalbragðið í hverjum rétti til að gera hann einstakan. Kaz notar alltaf hefðbundinn japanskan rétt sem grunn í uppskrift, en bætir síðan við nýjum hráefnum og tækni. Þannig er rétturinn enn japanskur, en með ferskri og nútímalegri áherslu. 
Sjávarkjallarinn hefur verið með á Food and fun frá opnun staðarins, þannig að þetta er í þriðja sinn sem þeir taka þátt. Steinn Óskar Sigurðsson aðstoðaryfirmatreiðslumaður segir reynsluna hafa verið mjög góða, og að kokkarnir séu alltaf spenntir fyrir að læra eitthvað nýtt af gestakokkinum. Steinn Óskar fór til Washington í haust að kynna íslenskt hráefni og lenti á veitingastað sem var ekki í lagi, svo Kaz tók hann upp á sína arma, og þannig kynntust þeir. «Hann bauð mér að koma á veitingastaðinn sinn og búa til minn matseðil þar. Ég vildi því endilega launa honum greiðann og bað um að fá hann hingað til lands. Ég vildi kynna Íslendinga fyrir hans frábæru matargerð og hann fyrir íslensku veitingahúsalífi. Við höfum verið í sambandi síðan og hann er spenntur fyrir að koma.» 
Steinn Óskar segir Kaz algjöran snilling, og að maturinn hans sé einfaldur og bragðmikill. «Eins og Sjávarkjallarinn er í dag blöndum við saman asísku og evrópsku hráefni og bragði og hann er svolítið í því líka.» Steinn Óskar segir kokkana spennta að sjá hugmyndirnar sem Kaz kemur með. «Við erum að prófa okkur áfram í japanskri matargerð svo þetta verður fínn skóli fyrir okkur,» segir Steinn Óskar sem er viss um að áhrifa Kaz muni gæta lengur í Sjávarkjallaranum en þá daga sem Food and fun stendur yfir. 
matseðill
Sashimi «Parade» túnfiskur, rauðspretta, lax og hörpuskel með wakame-wasabi sósu, jarðsveppum og blómkálsfroðu
Japönsk skelfisksúpa «bouillabaisse style» með humri, tígrisrækjum og andarlifur 
Sveppahjúpuð lúða «kazuhiro» með sætum kartöflum, soja- og spínat-jalapenó sósu 
Græn te ostakaka «tiramisu» með kókos, súkkulaði-rommsósu og litkaberja-ís
