VERÐLAUNATILLAGAN í alþjóðlegri hugmyndasamkeppni um skipulag miðbæjarins á Akureyri kom frá Skotlandi. Það sem heillaði dómnefnd m.a. í þeirri tillögu var að gert er ráð fyrir að gert verði síki frá Pollinum og upp í göngugötuna í Hafnarstræti að Skátagili.
Alls áttu fulltrúar fjörutíu landa, hvaðanæva úr heiminum, tillögur í samkeppninni sem vakið hefur gríðarlega athygli. Hugmyndirnar eru byggðar á niðurstöðum íbúaþings sem efnt var til á liðnu hausti og um 1.600 Akureyringar, um 10% bæjarbúa, sóttu. 
Niðurstöður voru kynntar við athöfn í gær, laugardag, og í framhaldi af því voru tillögurnar sýndar almenningi. Þegar hefur verið skipaður stýrihópur til að fylgja málinu eftir og er að sögn Kristjáns Þórs Júlíussonar, bæjarstjóra og formanns dómnefndar, áfram gert ráð fyrir samráði við íbúa bæjarins og aðra sem að málum hafa komið. «Ljóst er að sú vinna sem fer í hönd er vandasöm og flókin,» sagði Kristján Þór.
