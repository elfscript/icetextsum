Í ónefndu alræðisríki er rithöfundur færður til yfirheyrslu. Smásögur hans hafa vakið athygli rannsóknarlögreglunnar, því hrottalegir glæpir hafa verið framdir á sama hátt og lýst er í nokkrum sögum hans. Sakamálaleikritið Koddamaðurinn hverfist sem sagt um sögur - grimmilegar smásögur sem rithöfundur að nafni Katúrían hefur skrifað. Sögurnar mynda eins konar uppistöðu í verkinu og útgangspunkt; það eru þær sem hrinda atburðarásinni af stað og halda henni gangandi. 
Rúnar Freyr Gíslason fer með hlutverk rithöfundarins Katúríans í uppfærslu Þjóðleikhússins á verkinu. Hann segist telja að boðskapur verksins sé fyrst og fremst að listin skipti öllu máli. «Sögurnar eru það sem skiptir öllu máli fyrir Katúrían, og hann er tilbúinn til að fórna lífi sínu og jafnvel öðrum fyrir þær. Fyrir listina.» 
Ábyrgð listamanna
Umfjöllunarefni leikritsins býður óneitanlega upp á hugrenningar um hlutverk listar og listamanna í samfélaginu, þar sem sögur Katúríans virðast hafa veitt einhverjum innblástur til hrottalegra glæpa. Hversu mikil áhrif hafa listamenn í raun, og hver er ábyrgð þeirra þegar kemur að myndun skoðana almennings og gjörða? Að mati Rúnars Freys er þetta vissulega viðfangsefni í leikritinu. «Þetta er einmitt dálítið aktúellt umræðuefni í dag, þegar mikið er rætt til dæmis um hvort tölvuleikir, sjónvarpsþættir og bíómyndir hafi áhrif á börn, og hver sé raunverulega sökudólgurinn. McDonagh er að spyrja að þessu, en ég held að hann svari því ekki. Þetta er svona hliðarspurning í verkinu og það er mín persónulega skoðun að verkið fjalli ekki um þetta, þó það fái okkur til að hugsa um þessi mál. Að mínu viti fjallar þetta fyrst og fremst um listina; að listin sigrar og listin er allt. Fólk kemur og fer, lifir og deyr, en listin er eilíf.» 
Hann bætir því við að þó að rithöfundinum, sem hann túlkar í leikritinu, virðist vissulega brugðið að einhver hafi ákveðið að gera sögurnar hans að raunveruleika, sé niðurstaðan sem hann kemst að sú að hann geti ekki látið það hafa áhrif á sig. «Listin verður að verða til eins og hún verður til, og ég er sammála því. Ég veit kannski ekki með börn - auðvitað verður maður að vernda þau fyrir hinu og þessu - en með aðra einstaklinga gildir, að það er ekki hnífurinn sem drepur. Það er fólkið sjálft.» 
Margbrotið hlutverk
Koddamaðurinn er ein af smásögum Katúríans og er sögð í leikritinu ásamt fjölmörgum öðrum. Langflestar eiga þær það sameiginlegt að vera óhugnanlegri en orð fá lýst, og eru sumar þeirra sviðsettar í leikritinu en aðrar eru einfaldlega sagðar. Í mörgum tilfellum kemur það í hlut Rúnars Freys sem Katúríans að segja sögurnar. Það hlýtur að hafa verið svolítið mál að læra þær, telur blaðamaður, og hittir þar naglann á höfuðið. «Já, þetta er eitt erfiðasta hlutverk sem ég hef fengið. Ég þurfti að liggja talsvert yfir þessu, enda mikill texti og ég er á sviðinu allan tímann,» segir hann og tekur til við að lýsa Katúrían. «Hann er fjölbreyttur karakter; klár og ástríðufullur, ekki síst gagnvart sögunum sínum. Það er nánast eins og hann fái kikk út úr því að segja þær. Auðvitað eru allar persónur fjölbreyttar í lífinu sjálfu og hafa allan tilfinningaskalann, en það er sjaldan sem maður fær tækifæri til að sjá hann allan í leikriti, eins og í þessu tilfelli. Við fáum að sjá Katúrían hræddan, ánægðan, reiðan, sorgmæddan og allt þar á milli. Þetta er án efa margbrotnasta hlutverk sem ég hef fengist við.» 
Brechtískur McDonagh
Höfundur Koddamannsins , Martin McDonagh, á að baki þónokkur verk sem vakið hafa mikla athygli og hefur hann einkum beint sjónum sínum að kynlegum kvistum í afskekktum byggðarlögum heimalands síns, Írlands. Má þar nefna Fegurðardrottninguna frá Línakri og Halta Billa sem eru íslenskum leikhúsgestum vel kunn. Í Koddamanninum snýr hann sér frá Írlandi, að óskilgreindu alræðisríki og skapar leikrit sem hlaðið er spennu og hryllingi í bland við tilvistarlegar og fagurfræðilegar pælingar. 
Rúnar Freyr segist hafa verið að kynnast McDonagh fyrst nú, en hann hafi strax látið heillast af Koddamanninum . «Mér finnst hann alveg meiriháttar. Þetta er með betri verkum sem ég hef lesið,» segir hann og bætir við að stíll McDonaghs minni hann dálítið á Bertolt Brecht. «Brecht var alltaf að segja sögur, stoppa síðan og segja við áhorfendur: Þetta er bara leikrit! og halda síðan áfram með söguna. Manni er kippt í og úr raunveruleikanum. McDonagh leikur sér svolítið með þetta sama, að láta áhorfendur stoppa og velta fyrir sér hvenær sé um sannleikann að ræða, og hvenær sé verið að segja sögu. Á vissan hátt má lesa leikritið sem eina stóra sögu. Að það sé enginn rithöfundur til, nema í sögunni. Það situr bara maður heima hjá sér og hugsar upp allt leikritið, frá upphafi til enda.» 
Frábær leikstjóri
Það er Þórhallur Sigurðsson sem leikstýrir verkinu, en hann leikstýrði einnig Halta Billa í Þjóðleikhúsinu árið 2002. Rúnar Freyr segir það ómetanlegt að fá að starfa með öllu því fagfólki sem að sýningunni vinnur. «Þórhallur Sigurðsson er frábær leikstjóri og hefur auðvitað leikstýrt mörgum af eftirminnilegustu sýningum sem sést hafa í íslensku leikhúsi. Að fá svona reyndan leikstjóra, fyrir svona ungan leikara eins og mig, eru algjör forréttindi,» segir hann að síðustu. 
Koddamaðurinn verður frumsýndur á Litla sviði Þjóðleikhússins í kvöld kl. 20. 
Koddamaðurinn
eftir Martin McDonagh.
Þýðing: Ingunn Ásdísardóttir. 
Leikendur: Rúnar Freyr Gíslason, 
Arnar Jónsson, Sigurður Sigurjónsson, Þröstur Leó Gunnarsson, Randver Þorláksson, Helga E. Jónsdóttir og Birna Sigurðardóttir. 
Tónlist: Sigurður Bjóla. 
Brúðugerð: Bernd Ogrodnik. 
Lýsing: Björn Bergsteinn Guðmundsson og Ásmundur Karlsson. 
Leikmynd og búningar: Vytautas Narbutas. 
Aðstoðarmaður leikstjóra: Helga E. Jónsdóttir. 
Leikstjórn: Þórhallur Sigurðsson. 
ingamaria@mbl.is
