Vefur Reykjanesbæjar, www.reykjanesbaer.is, hefur fengið vottun fyrir aðgengi fatlaðra. Er þetta fyrsti sveitarfélagavefurinn sem fær vottun um að blindir, sjónskertir, lesblindir, hreyfihamlaðir og aðrir fatlaðir geti skoðað vefinn til jafns við aðra.
Sjá ehf. - viðmótsprófanir og Öryrkjabandalag Íslands vottuðu vefinn sem er fyrsti sveitarfélagavefurinn sem fær vottun um gott aðgengi fyrir fatlaða. Alda Sigurðardóttir, verkefnisstjóri hjá Sjá ehf., afhenti Árna Sigfússyni bæjarstjóra staðfestingu á vottuninni í gær, við athöfn í bókasafni bæjarins og Arnþór Helgason, framkvæmdastjóri Öryrkjabandalagsins, og Sigurður Guðmundsson, sem er hreyfihamlaður íbúi í Njarðvík, skoðuðu vefinn. 
Mikil vinna
Alda segir að vefur Reykjanesbæjar hafi verið nokkuð góður fyrir en þó hafi þurft að gera töluverðar breytingar á honum til að standast kröfur um vottunina. Vefurinn var prófaður eftir sérstökum gátlista sem byggist á alþjóðlegum staðli sem Sjá hefur lagað að íslenskum aðstæðum og uppfært. Dagný Gísladóttir, vefstjóri Reykjanesbæjar, segir að ráðist hafi verið í töluverðar breytingar á vefnum og þær hafi orðið mun meiri en reiknað var með í upphafi. 
Alda segir að Íslandsbanki og Strætó í Reykjavík hafi þegar fengið sambærilega vottun og ýmsar stofnanir og fyrirtæki væru að vinna í málinu, meðal annars nokkur sveitarfélög. Hún segir mikilvægast að gera alla grunnþjónustu samfélagsins aðgengilega öllum. «Það á að vera jafn sjálfsagt að geta notað internetið og hafa aðgang að húsnæði. Fatlaðir hafa jafnvel meiri þörf fyrir greiðan aðgang að internetinu en aðrir sem eiga auðveldara með að komast á milli húsa,» segir hún.
