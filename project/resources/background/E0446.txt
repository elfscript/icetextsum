ALLT stefnir í að Thierry Henry, miðherji Arsenal, tryggi sér Gullskóinn í Evrópu, fyrir mörk sín í ensku úrvalsdeildinni. Hann hefur skorað 25 mörk í deildinni, sem gefur honum 50 stig í keppninni um gullskóinn. Þess má geta að Henry, sem fékk Gullskóinn í fyrra, fær tvö stig fyrir hvert mark sem hann skorar, en leikmenn sem leika í stærri deildunum í Evrópu, á Englandi, Ítalíu, Spáni og í Frakklandi og Þýskalandi fá tvö stig fyrir hvert mark, því erfiðara er talið að skora í deildarkeppninni í þessum löndum, þar sem mótherjarnir séu sterkari.
Mark í sumum löndum gefa 1,5 stig og síðan fá menn eitt sig fyrir mark í deildarkeppnum eins og í Wales, þar sem Marc Lloyd-Williams, sem leikur með meistaraliðinu Total Network Solutions, hefur skorað 34 mörk. Hann er í þrettánda sæti á Evrópulistanum, með 34 stig. 
Eins og fyrr segir er Henry efstur á listanum með 50 stig, síðan kemur Marek Mintal, þýska liðsins Nürnberg, með 44 stig fyrir 22 mörk og Samuel Eto'o, miðherji Barcelona og Vincenzo Montella, Roma, eru með 42 stig fyrir 21 mark.
