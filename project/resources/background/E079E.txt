ÁRNI Magnússon félagsmálaráðherra sagði á Alþingi í gær að sér væri ekki kunnugt um að ólga hefði gripið um sig meðal innflytjenda hér á landi vegna birtinga teikninga af Múhameð spámanni í Jótlandspóstinum. Þetta kom fram í umræðu utan dagskrár um stöðu útlendinga hér á landi.
Hjálmar Árnason, þingmaður Framsóknarflokks, var málshefjandi umræðunnar. Hann gerði teikningarnar og birtingu þeirra að umtalsefni og sagði m.a. að umræðurnar um það snerust um ólíka menningarheima. «Annars vegar getum við sagt að þar fari fram sú skoðun að hafa ómælda virðingu fyrir tjáningarfrelsinu og hins vegar virðing fyrir umfjöllun um trúarbrögð. Þar mætast menningarheimar og ólík sjónarmið. Þessi ólíku viðhorf hafa leitt til að upp úr sauð og það má segja að heimurinn óbeint logi af átökum vegna þessa.» 
Félagsmálaráðherra sagði að viðbrögð fólks um allan heim við birtingu teikninganna í Jótlandspóstinum gæfu tilefni til að fara yfir það hvernig staðan væri hér á landi. «Við höfum fylgst grannt með málum undanfarnar vikur og samkvæmt þeim upplýsingum sem ég hef aflað mér er mönnum ekki kunnugt um að ólga hafi gripið um sig meðal innflytjenda á Íslandi vegna þessa máls, eða komið hafi til sérstakra árekstra vegna þess.» 
Ráðherra fór því næst yfir málefni innflytjenda hér á landi og rifjaði m.a. upp að hann hefði skipað sérstakt innflytjendaráð sl. haust. Það ráð væri nú m.a. að vinna að verkáætlun og forgangsröðun verkefna. Auk þess sagði hann að nú væri í undirbúningi stofnun samráðshóps trúfélaga á Íslandi, m.a. með þátttöku þjóðkirkjunnar og Alþjóðahússins. Stefnt væri að því að öllum skráðum trúfélögum yrði boðin þátttaka.
