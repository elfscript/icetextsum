Þriðjudagur, 19. apríl. 
Árbók bókmenntanna
Bókaverslanir: Bókin Árbók bókmenntanna kemur út í tilefni af Viku bókarinnar 2005. Þetta er bók með tilvitnunum fyrir hvern dag ársins. Textinn er sóttur í smiðju þeirra höfunda sem fæddir eru viðeigandi dag. Njörður P. Njarðvík tók árbókina saman. Bókin kemur í bókaverslanir í dag og verður gefin viðskiptavinum sem kaupa bækur fyrir 1.500 kr. eða meira þessa viku. 
Hattur og Fattur
Myllubakkaskóli, Reykjanesbæ: Starfsfólk Myllubakkaskóla frumsýnir íslenskt leikrit, Hattur og Fattur, með nemendum skólans. Leikarar eru nemendur úr 4.-10. bekk og hafa þeir unnið hörðum höndum undanfarnar vikur að æfingum. Myllubakkaskóli fékk á dögunum verðlaunin Laxnessfjöðrina. Þessi verðlaun eru veitt fyrir gott og gróskumikið starf með íslenska tungu í grunnskólum. Nánari upplýsingar: www.reykjanesbaer.is. 
Koffortið
Borgarbókasafn - Leikskólinn Maríuborg, Grafarholti. Kl. 11.30. Koffortið - farandbókasafn fyrir leikskóla verður opnað í leikskólanum Maríuborg í Grafarholti. Stefán Jón Hafstein, formaður menningar- og ferðamálaráðs Reykjavíkurborgar, kemur með bókabílnum á Maríuborg, opnar Koffortið og lánar út fyrstu bókina. 
Athafnalandið - málþing
Grand Hótel Reykjavík. Kl. 14-16.30. Stofnun Sigurðar Nordals og Verslunarráð Íslands efna til málþings um athafnalandið Ísland. Málþingið er haldið í minningu Ragnars Jónssonar í Smára. Aðalfyrirlesari verður dr. Itamar Even-Zohar, prófessor í skáldskaparfræðum og samanburðarbókmenntum við Háskólann í Tel Aviv og forstöðumaður rannsóknarstofnunar í menningarfræðum. Frummælendur auk Itamars verða Jón Karl Helgason bókmenntafræðingur og Katrín Pétursdóttir, framkvæmdastjóri Lýsis. Í lok málþingsins verður boðið upp á léttar veitingar. Nánari upplýsingar er að finna á: www.nordals.hi.is. Fundargjald er 2.000 kr. 
Sögustund
Gerðubergssafn. Kl. 15. Vilborg Dagbjartsdóttir rithöfundur kemur í sögustund og les ævintýri eftir H.C. Andersen. 
Sögustund með H.C. Andersen
Bókasafn Garðabæjar, Garðatorgi. Kl. 15.30. Sögustund þar sem sjálfur H.C. Andersen les upp úr ævintýrum sínum. (H.C. Andersen er í raun Sigurður Skúlason leikari úr leikritinu Klaufar og kóngsdætur sem er sýnt um þessar mundir í Þjóðleikhúsinu.) Litli kórinn úr Hofsstaðaskóla mætir á svæðið og syngur nokkur vel valin lög. Allir krakkar eru hjartanlega velkomnir. 
Aftur til steinsins
Þjóðmenningarhúsið. Kl. 17. Njörður P. Njarðvík les ljóðið Undir regnboga úr ljóðabók sinni Aftur til steinsins sem nýkomin er út hjá JPV útgáfu. Vésteinn Ólason, forstöðumaður Árnastofnunar, hugleiðir tengsl ljóðsins við Snorra Eddu. Sigríður Albertsdóttir bókmenntafræðingur ræðir í stuttu máli um skáldaferil Njarðar P. Njarðvík. Davíð Ólafsson bassi syngur nokkur lög inn á milli mælenda við undirleik Ólafs Vignis Albertssonar. Ýmis tilbrigði við epli Iðunnar á vegum veitingastofunnar Matur og menning á vægu verði meðan á dagskrá stendur. 
Aðgangur ókeypis og allir velkomnir. 
Þjóðin og þýðingarnar
Sjónvarpið. Kl. 21.25. Sjónvarpsþáttur um þýðendur sem Þorsteinn J. Vilhjálmsson gerði fyrir Bandalag þýðenda og túlka og Þýðingasetur Háskóla Íslands. 
Bókamarkaður á Akureyri
Bókamarkaður í Hafnarstræti 91-93 á Akureyri stendur yfir til 30. apríl.
