* ALEXANDER Shamkuts , fyrrverandi línumaður Hauka , og núverandi samherjar hans hjá þýska handknattleiksliðinu Stralsunder HV unnu í gærkvöldi HSG Niestetal-Staufenberg , 36:26, á heimavelli í norðurhluta 2. deildar. Alexander , sem er nýkominn á ferðina eftir að hafa verið nærri fjóra mánuði frá vegna meiðsla, skoraði ekki mark í leiknum en fór mikinn í vörn liðsins. Stralsunder HV er efst í deildinni ásamt SV Concordia Delitzsch , hefur 49 stig að loknum 30 leikjum.
* RIO Ferdinand , miðvörður Manchester United og enska landsliðsins, sagði í gærkvöld að hann skrifaði undir nýjan samning við Manchester United á allra næstu dögum, en samningar væru nú á lokastigi. 
* SÖMU sögu er að segja af samningamálum félaga Ferdinands , Ryan Giggs . Nýr samningur hans liggur nánast tilbúinn á borðinu og er reiknað með að Giggs fái tveggja ára samning eins og hann hefur krafist, en Manchester United hefur haft þá reglu að semja aðeins til eins árs í einu við leikmenn sem komnir eru yfir þrítugt. 
* RAFAEL Benítez , knattspyrnnstjóri Liverpool , segir ekkert óeðlilegt við það að Steven Gerrard sat á varamannabekknum lengst af viðureignarinnar við Portsmouth á þriðjudag. Hann hafi aðeins viljað gefa fyrirliðanum smá tóm til þess að safna kröftum fyrir lokasprettinn í ensku úrvalsdeildinni. «Þá verður nauðsynlegt að hafa Gerrard vel upplagðan,» sagði Benítez sem er ekki viss um að Gerrard verði heldur í byrjunarliði Liverpool gegn Crystal Palace um helgina. 
* STEVE Bruce er ákveðinn í því að kaupa hinn 24 ára gamla miðvallarleikmann, Stephen Appiah , til Birmingham frá Juventus í sumar. Ganamaðurinn hefur ekki átt upp á pallborðið hjá þjálfara Juventus á leiktíðinni og telur Bruce að það megi auðveldlega fá hann yfir til Englands . 
* VIJAY Singh hefur verið valinn í frægðarhöll golfsins, Hall of Fame, og er hann yngsti kylfingurinn sem hefur hlotið þann heiður en Fijíeyjingurinn er 42 ára gamall. Singh var hinsvegar í harðri keppni við Larry Nelson um að fá inngöngu í ár. Stjórn frægðarhallarinnar ákvað að sveigja reglugerð um inntöku nýrra kylfinga en Singh hefði aðeins átt að fá inngöngu ef hann hefði fengið 65% atkvæða eða meira. Hann fékk 56%. Þar sem fáir kylfingar afreka slíkt í dag var ákveðið að líta framhjá þessu tæknilega atriði reglugerðarinnar - þar sem Singh var samt sem áður í efsta sæti í kjörinu.
