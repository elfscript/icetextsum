Á FUNDI borgarráðs Reykjavíkur í gær var samþykkt samhljóða að ítreka andstöðu Reykjavíkurborgar við áform um skattlagningu orkufyrirtækja. Allar líkur séu á því að þessi fyrirhugaða skattlagning muni leiða til hækkunar á raforkuverði, heitu vatni og vatnsgjaldi í nánustu framtíð, en skipulagsbreytingar á raforkumarkaði hafi þegar leitt til hækkunar raforkuverðs. Borgarráð mótmælir því harðlega að ríkið fari fram með þessum hætti og krefst þess að viðræður fari fram milli ríkis og sveitarfélaganna áður en lagafrumvarp um skattlagningu orkufyrirtækja verður að lögum.
Alþingi er með til umfjöllunar stjórnarfrumvarp þar sem orku- og hitaveitur eru gerðar skattskyldar, en þau hafa verið undanþegin tekju- og eignaskatti til þessa. Er gert ráð fyrir að skattskyldan taki til ársins 2006 við álagningu árið 2007. 
«Ótrúleg gjörð»
Vilhjálmur Þ. Vilhjálmsson, borgarfulltrúi og formaður Sambands íslenskra sveitarfélaga, gerir þetta að umtalsefni í grein í Morgunblaðinu í dag. Þar segir hann að færa megi rök fyrir því að raforkuframleiðsla sé skattlögð þar sem nýleg lög geri ráð fyrir að hún fari á samkeppnismarkað. Ekkert slíkt sé fyrirhugað um hitaveitur sem hafi einkaleyfi til starfsemi sinnar og enn síður um vatnsveitur sem að langmestu leyti séu lögskyld starfsemi sveitarfélaga. 
«Það að flutt skuli stjórnarfrumvarp um að skattleggja skuli hitaveitur og vatnsveitur er ótrúleg gjörð. Ekki einu sinni tilskipun frá Evrópusambandinu krefst þess að það verði gert. 
Ljóst er að ef frumvarp um skattlagningu orkufyrirtækja verður samþykkt mun það í næstu framtíð hafa verulega hækkun orkugjalda og vatnsgjalda í för með sér fyrir íbúa og atvinnulíf,» segir Vilhjálmur m.a. í greininni. 
Í greinargerð með frumvarpinu segir að erfitt sé að meta áhrif þessara breytinga á orkuverð og arðsemi orkufyrirtækja. Miklar sveiflur hafi verið í afkomu þeirra á síðustu árum. Þannig hafi fimm af sex stærstu fyrirtækjunum verið rekin með tapi árið 2001, en öll fyrirtækin nema eitt hafi verið rekin með hagnaði árið 1999. 
Í annarri grein frumvarpsins er að finna skilgreiningu á því hvað skuli teljast orkufyrirtæki. Þar segir að í lögunum merki orkufyrirtæki fyrirtæki sem stundi vinnslu, dreifingu, flutning, sölu og afhendingu á raforku og heitu vatni. 
Vilhjálmur segir í greininni að orkufyrirtækin hafi í raun sýnt litla andstöðu við þessar fyrirætlanir. «Stjórnendur þeirra vita sem er að þeim er í lófa lagið að hækka gjaldskrár sínar í kjölfar nýrrar skattlagningar og senda reikninginn til viðskiptavina sinna,» segir hann.
