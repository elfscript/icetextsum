STURLA Ásgeirsson, fyrrverandi hornamaður hjá ÍR, átti sinn besta leik með Århus GF í dönsku úrvalsdeildinni þegar liðið vann Tvis/Holstebro, 36:35, á heimavelli í fyrrakvöld. Staðarblaðið í Árósum, Århus Stiftstidende , valdi Sturlu mann leiksins í fyrsta sinn og Erik Veje Rasmussen, þjálfari Århus GF, tekur í sama streng. Hann segir Sturlu hafa farið á kostum í leiknum og nú sé svo komið að hann hafi unnið sér fast sæti í byrjunarliðinu. «Sturla hefur tekið stöðugum framförum allt keppnistímabilið,» segir Rasmussen.
Sturla, sem gerði 6 mörk í leiknum, gekk til liðs við Árósaliðið á síðasta sumri og hefur hægt og bítandi unnið sér fast sæti í liðinu. Jafnvel er talað um að hann verði næst íslenska stjarna liðsins, taki við því hlutverki af Róberti Gunnarssyni sem farið hefur hamförum með liðinu síðustu tvö ár. Róbert yfirgefur herbúðir félagsins í sumar og flytur sig yfir landamærin til Þýskalands. Róbert skoraði sigurmark Århus GF gegn Tvis úr vítakasti á síðustu sekúndu. Hann er langmarkahæstur í deildinni með 229 mörk í 24 leikjum.
