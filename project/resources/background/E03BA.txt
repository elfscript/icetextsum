BORIST hefur eftirfarandi yfirlýsing frá Gísla Sveinbjörnssyni, framkvæmdastjóra GT-verktaka. Fyrirsögn og millifyrirsagnir eru blaðsins.
«Við forsvarsmenn GT verktaka vísum alfarið á bug þeim fullyrðingum verkalýðsfélaganna og vinnumálastofnunar að lettnesku starfsmennirnir starfi hér ólöglega. Það er ótrúlegt hvernig þetta mál hefur þróast. Verkalýðsfélagið og vinnumálastofnun virðast reka mál sem fer fyrir brjóstið á þeim í fjölmiðlum ekki á faglegan hátt. Við hjá GT verktökum höfum t.d. aldrei fengið eitt einasta bréf frá þessum stofnunum eða mætt á einn einasta fund hjá þessum aðilum til að leysa úr ágreiningi. Það eru þó margir ljósir punktar í þessu máli. Verkalýðsfélögin og vinnumálastofnun eru vöknuð og byrjuð að skoða þessi mál og komast að hverri niðurstöðunni á fætur annarri. Það nýjasta er að það er hugsanlega bara best að veita erlendum starfsmönnum tímabundið atvinnuleyfi. Við sem sannir Íslendingar teljum þetta vera jákvætt ef þessar stofnanir eru farnar að vinna fyrir okkur landsmenn á eðlilegan hátt. 
Ekki verkalýðshreyfingunni til sóma
Oddur Friðriksson, yfirtrúnaðarmaður á Kárahnjúkum, hefur verið yfirlýsingaglaður og hefur meðferð hans á GT verktökum ekki verið honum og verkalýðshreyfingunni til sóma. Nú síðast er hann með yfirlýsingar um að lettneskir starfsmenn verktakafyrirtækisins Vislandia hafi ekkert við að vera, þeir hafi enga peninga milli handanna og GT verktakar virðast alls ekki hafa sóma til að koma þeim til hjálpar. Áður hefur hann haldið því fram að mennirnir starfi hér ólöglega. Að þeir hafi ekki bílpróf. Að þeir fái greitt langt undir lágmarkslaunum o.s.frv. Þetta er slík endemis þvæla í manninum að maður hefur aldrei heyrt annað eins. Heldur hann virkilega að menn sem eru í far- og vinnubanni hafi eitthvað sérstakt fyrir stafni? Heldur hann kannski að við séum með eitthvert sérstakt skemmti- eða afþreyingarefni fyrir gesti okkar? Menn sem eru í far- og vinnubanni hafa lítið fyrir stafni. 
Oddur virðist geta logið hverju sem er og fjölmiðlar hafa ranglega eftir honum án þess að kynna sér hvað sé rétt eða logið í þeim efnum. Þess ber að geta að GT verktakar hafa útvegað mönnunum húsnæði, mat og peninga eftir að lögregla setti á þá vinnubann. Mennirnir njóta sama aðbúnaðar og allir starfsmenn sem starfa á Kárahnjúkasvæðinu, þ.m.t. yfirtrúnaðarmaður. Starfsmenn GT verktaka á Kárahnjúkum staðfesta að mennirnir séu í góðu yfirlæti og uni hag sínum vel. 
Við hjá GT verktökum teljum afskipti Odds yfirtrúnaðarmanns af fyrirtækinu vera orðin siðlaus og hafa skaðað fyrirtækið allverulega. Fyrirtækið er lagt í einelti af yfirtrúnaðarmanni, Vinnumálastofnun og verkalýðsfélaginu. Hjá okkur starfa nokkrir tugir manna sem hafa fyrir fjölskyldum að sjá. Þeir eru flestir ánægðir í starfi og vilja að fyrirtækinu gangi allt í haginn. Margir eru orðnir mjög óttaslegnir vegna framgöngu Odds í þessu máli. Hann vinnur stöðugt að því að sverta orðstír fyrirtækisins en hann áttar sig kannski ekki á því að hann er að vinna á móti starfsmönnum fyrirtækisins í leiðinni. Það eru starfsmenn fyrirtækisins sem í raun greiða honum launin. Hann ætti að gæta hagsmuna þeirra betur og á annan hátt. Okkar starfsmenn vita að í umhverfi þar sem samkeppni ríkir skiptir sköpum að fyrirtækinu gangi vel því þá skapast svigrúm til betri launa. Þetta ættu yfirtrúnaðarmaður og verkalýðsfélagið að vita. 
Eins og menn vita eru starfandi mörg þúsund erlendra starfsmanna hér á landi og teljast sumir vera «löglegir» og aðrir «ólöglegir». Alltaf hefur það komið fram af hálfu Vinnumálastofnunar og yfirtrúnaðarmanns að starfsmenn Vislandia séu ólöglegir þó svo það eigi eftir fá úr því skorið af dómskerfinu. 
Mun galopnast á næsta ári
Landið okkar mun galopnast fyrir erlendu vinnuafli frá austantjaldslöndunum á næsta ári. Hvað ætla menn þá að gera? Er ekki kominn tími til fyrir verkalýðsfélögin og vinnumálastofnun að vakna upp af þeim djúpa svefni sem þeir virðast hafa verið í. Þeir verða að fara að undirbúa sig fyrir það sem koma skal. Mikilvægt er fyrir okkur Íslendinga að hafa framtíðarsýn á því hvernig við viljum hafa þjóðfélagið okkar og bregðast við í þessum efnum. Hugsanlega getur það verið að lágmarkslaun á Íslandi séu allt of lág til að Íslendingar sætti sig við að vinna á þeim kjörum? Ísland er orðið aðili að sameiginlegum vinnumarkaði þar sem engar sérreglur munu gilda fyrir okkur. 
GT verktakar harma þá umræðu, sem orðið hefur í fjölmiðlum vegna þessa máls, umræðu sem oft á tíðum hefur byggst á vanþekkingu og á stundum beinlínis rangfærslum þeirra sem betur eiga að vita. Við hjá GT verktökum höfum alltaf talið okkur fara að lögum í þessu máli og vorum í góðri trú þegar við gerðum samning við Vislandia. Dómstólar munu skera úr um það hvað sé rétt eða rangt í þessu máli. Á meðan beðið er úrskurðar dómstóla í þessu máli þá biðjum við Odd yfirtrúnaðarmann, verkalýðsfélögin og Vinnumálastofnun að láta fyrirtækið í friði svo við getum einbeitt okkur að því að reka fyrirtækið. Það að leggja eitt fyrirtæki í einelti er algerlega siðlaust, óforskammað og verklýðsfélögunum, Vinnumálastofnun og Oddi yfirtrúnaðarmanni til hábornar skammar. 
GT verktökum er mjög annt um að fara að gildandi lögum og reglum í starfsemi sinni og fyrirtækið vill ekki sitja undir rangfærslum og misvísandi upplýsingum þeirra, sem um málið fjalla og eiga að vita betur.»
