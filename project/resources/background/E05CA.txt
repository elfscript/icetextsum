Eigendur Andermatt Gotthard Sportbahnen SA, skíðalyftustöðvar í Sviss, hafa gripið til óvenjulegs ráðs til að verja hluta Gurschen-jökuls við Andermatt. Hann hefur á undanförnum 15 árum hopað um 20 metra frá einni af bækistöðvum fyrirtækisins sem hefur nú látið klæða um 2.500 fermetra af jöklinum með dúk sem á að draga úr bráðnun.
Um er að ræða trefjaefni sem er 3,8 millimetrar að þykkt og á að hindra útfjólubláa sólargeisla í að bræða ísinn. Verður efnið síðan fjarlægt í haust. 
Talsmenn umhverfissamtakanna WWF gagnrýna framtakið og segja að ekki sé hægt að «leysa vandamál hnattrænnar hlýnunar með því að breiða yfir jökla». Átta liðsmenn Greenpeace-samtakanna settu upp skilti á jöklinum þar sem hvatt var til þess að andrúmsloftið yrði verndað í stað þess að takast á við einkenni hlýnunar.
