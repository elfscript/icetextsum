Það kostar tæpar 50 krónur að hringja þriggja mínútna símtal úr heimasíma í GSM síma sem er hjá sama símafyrirtæki og um 66 krónur ef hringt er í GSM sem er skráður hjá öðru símafyrirtæki. Sé GSM- síminn notaður til að hringja, kostar það um 36 krónur ef skipt er við sama fyrirtæki, en 68 krónur að meðaltali ef hann gerir það ekki.
Þetta kemur fram í verðkönnun sem verðlagseftirlit ASÍ gerði nýlega á gjaldskrám símafyrirtækja. 
Fyrir almenna notendur geta gjaldskrár símafyrirtækjanna verið snúnar og ekki alltaf auðvelt að gera sér grein fyrir því hvar er hagkvæmast að eiga viðskipti. 
Tilboð í gangi
Í fréttatilkynninu frá verðlagseftirliti ASÍ kemur fram, að tilboð séu í gangi sem fela í sér að hringja megi í ákveðið símanúmer innan kerfis viðkomandi fyrirtækis án endurgjalds. «Gjaldskrár símafyrirtækjanna eru þannig uppbyggðar, að símakostnaður einstaklinga fer að talsverðu leyti eftir því við hvern þeir sem þeir hringja í eiga viðskipti, þar sem yfirleitt er dýrara að hringja í númer hjá öðru símafyrirtæki en því sem skipt er við, einkum þegar hringt er í GSM-síma. Fyrir almenna símanotendur þýðir þessi aðgreining að ekki er alltaf hlaupið að því að bera saman símakostnað milli símafyrirtækjanna tveggja og gera sér grein fyrir því hvort það borgar sig að skipta um söluaðila.» 
Dýrara að hringja úr GSM
Það er langtum dýrara að hringja úr GSM-síma í heimasíma en á milli tveggja heimasíma. Fimm mínútna langt símtal í heimasíma kostar samkvæmt verðkönnun ASÍ að meðaltali 12,50 krónur ef hringt er úr öðrum heimilissíma, en sé þetta sama símtal hringt úr farsíma kostar það 79 krónur að meðaltali. Munurinn er rúm 530%. 
Það fer hins vegar eftir því við hvaða símafyrirtæki viðtakandinn skiptir, hvort það er dýrara að hringja í GSM-síma úr heimsímanum eða úr GSM-símanum. Þriggja mínútna símtal úr heimasíma í GSM-númer hjá því símafyrirtæki sem skipt er við kostar að meðaltali tæpar 49 krónur en þetta sama símtal kostar að meðaltali 36 krónur ef það er hringt úr GSM-síma. Munurinn er 36%. 
Þriggja mínútna símtal úr heimasíma í GSM-númer hjá hinu símafyrirtækinu kostar að meðaltali tæpar 66 krónur, en þetta sama símtal kostar að meðaltali 68 krónur sé hringt úr GSM-síma. 
Í samanburði ASÍ eru ekki bornar saman ýmsar fríðindaleiðir sem símafyrirtækin bjóða, heldur er hér miðað við gjaldskrár óháð afsláttum og öðrum sérkjörum.
