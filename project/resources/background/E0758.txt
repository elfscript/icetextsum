Eftir Steinþór Guðbjartsson steinthor@mbl.is Fólk er alltaf að taka til, dytta að einhverju, bæta og mála. Áður notuðu menn einkum góða veðrið á vorin og sumrin til þessara verka, en nú, þegar liggur við að segja megi að það sé gott veður allan ársins hring, að minnsta kosti á höfuðborgarsvæðinu, fellur mörgum aldrei verk úr hendi, jafnt úti sem inni. Jafnvel á miðjum þorra var málað sem aldrei fyrr.
Fjölskyldufyrirtæki í 52 ár
Fyrir rúmlega 50 árum kom Sigurður Sigurðsson málari, Málarabúðinni við Vesturgötu á laggirnar. Oft var ys og þys í litlu fjölskylduversluninni þar til fjölskyldan hætti rekstri hennar 1987. Tímarnir voru breyttir og stórar verslanir tóku við hlutverki þeirra sem ruddu brautina á þessu sviði sem svo mörgum öðrum. 
Börn Sigurðar og makar þeirra hafa samt haldið uppteknum hætti að hluta og reka Rúllugerðina ehf. við Vatnagarða 14 í Reykjavík. Þaðan hefur K. Richter hf. dreift málningarrúllunum í verslanir eins og til dæmis stórverslanir Byko og Húsasmiðjunnar. 
«Við framleiðum málningarrúllur og erum fyrst og fremst í samkeppni við innfluttar rúllur,» segir Sigurður Sævar Sigurðsson. «Við erum einu innlendu framleiðendurnir sem eftir eru og teljum okkur vera með betri vöru en flutt er inn en samkeppnin er mikil. Allir vilja fá vörurnar sem ódýrastar og það er erfitt að keppa við fjöldaframleiðslu frá Asíu en við höldum áfram á meðan málararnir og almenningur vilja kaupa rúllurnar okkar í öllum helstu byggingavöruverslunum og málningarverksmiðjum.» 
Sigurður Sigurðsson byrjaði með Málarabúðina 1954 og fljótlega hóf hann að framleiða málningarrúllur með dyggri aðstoð Egils Egilssonar. «Hann var málari og þurfti sjálfur málningarvörur en vegna hafta var ekki hægt að flytja þessar vörur inn og því hóf hann framleiðslu á málningarrúllum um fjórum árum eftir að hann byrjaði með verslunina,» segir Sigurður Sævar. «Til að byrja með var framleiðslan gerð af vanefnum enda erfitt með alla aðdrætti en fljótlega vatt hún upp á sig og nú kaupum við hráefni héðan og þaðan og setjum rúllurnar saman.» 
Mörg handtök
Töluverð vinna liggur að baki hverri rúllu. Áklæðið kemur í stórum ströngum og að meðaltali er hægt að gera um 1.000 rúllur úr hverjum stranga. Þegar búið er að sníða stærðirnar er efnið saumað saman og því síðan snúið við í þar til gerðri vél. Efnið er síðan sett upp á plasthólk og lokað fyrir á endunum með sérstakri vél. Enn ein vélin er síðan notuð til að taka ló úr rúllunum. «Þetta er eins og föndurstofa,» segir Guðfinna Agnarsdóttir, eiginkona Sigurðar Sævars. 
Björg Sigurðardóttir, systir Sigurðar Sævars, segir að mikið hafi breyst frá því faðir þeirra byrjaði í rúllugerðinni. «Hann lét sér ekki nægja að setja hina ýmsu hluti saman heldur skrapp niður í búð á kvöldin til þess að mála rúllusköftin. Þá var líka notað lím til að halda efninu á hólkunum,» segir hún og bendir á fyrstu rúlluna máli sínu til stuðnings. 
Sex manns starfa við Rúllugerðina, Sigurður Sævar, Guðfinna, Björg, Þorkell Helgason, eiginmaður hennar, Ásta Jónsdóttir og Arnbjörn Ásgrímsson. Sigurður Sævar segir að áður fyrr hafi salan verið mest á vorin og sumrin en í seinni tíð hafi salan verið jafnari allt árið. «Nú er málað meira jöfnum höndum allt árið, byggingar rísa hratt og þörfin fyrir málningarrúllur er því meiri en áður.» 
Um 100 vörunúmer
Sigurður Sigurðsson var mikill íþróttamaður og keppti meðal annars í þrístökki, langstökki og hástökki á Ólympíuleikunum í Berlín 1936. Í íþróttunum þarf sérstaka skó fyrir ákveðnar íþróttagreinar og það er eins í málningunni - sérstakar rúllur þarf fyrir mismunandi fleti og hinar ýmsu tegundir af málningu. Rúllugerðin er með um 100 vörunúmer og þar á meðal má til dæmis sjá perlonmálningarrúllur fyrir plast- og olíumálningu, gljámálningarrúllur fyrir hálfmatta og glansandi plastmálningu og vatnsþynnt parketlakk, gæða málningarrúllur fyrir ójafna fleti, lakkmálningarrúllur fyrir hálfmatta og glansandi olíumálningu, hraunmálningarrúllur með svampundirlagi fyrir grófa og ójafna fleti, svampmynsturrúllur fyrir mynstur- og hraunmálningu og ekta glansmálningarrúllur fyrir plastmálningu með miklum gljáa á gifsplötur og aðra slétta fleti. 
«Rúllurnar hafa í eðli sínu ekki breyst mikið en þegar plastið kom til sögunnar og leysti járnið í hólkunum og handföngunum af hólmi varð gjörbylting í framleiðslunni,» segir Sigurður Sævar. «Við höfum ætíð vandað vel til verka og lagt metnað okkar í að vera með góða vöru sem við getum afgreitt samdægurs. Þess vegna erum við enn að.»
