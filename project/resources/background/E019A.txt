REKSTUR Hafnarfjarðarbæjar á síðasta ári var jákvæður um 727 milljónir króna sem er 521 milljón króna betri árangur en áætlanir gerðu ráð fyrir, skv. upplýsingum frá Hafnarfjarðarbæ.
Ársreikningur síðasta árs hefur verið tekinn til fyrri umræðu í bæjarstjórn og verður síðari umræða hinn 19. apríl nk. Samkvæmt ársreikningi er rekstrarniðurstaða ársins jákvæð um 1.239 milljónir króna sem er 1.361 milljón króna betri árangur en áætlanir gerðu ráð fyrir. Fjárfestingar ársins námu 1.415 milljónum króna, veltufé frá rekstri 624 milljónum króna og fjármagnsliðir reyndust jákvæðir um 512 milljónir. Í tilkynningu frá bæjaryfirvöldum segir að heildarskuldir bæjarfélagsins hefðu lækkað á árinu ef ekki hefði komið til 700 milljóna króna skuldfærsla á byggingarreitum sem enn eru í uppbyggingu. Þá hækkaði eigið fé um 34% á milli ára og nam 4.893 milljónum króna. 
Rekstur ársins 2004 fyrir fjármagnsliði skilaði 683 milljóna króna betri árangri en árið 2003. Þá skilaði reksturinn 1.309 milljóna króna betri niðurstöðu en árið á undan. 
Þess má geta að íbúar bæjarfélagsins voru 22.006 um síðustu áramót og fjölgaði um 752 á árinu, eða um 3,5%.
