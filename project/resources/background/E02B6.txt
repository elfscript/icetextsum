HAGAR hf. hafa keypt allt hlutafé í kjötvinnslunni Ferskum kjötvörum hf., af Sláturfélagi Suðurlands, sem átti um 63% í félaginu og Stjörnugrís, sem átti um 36%. 
Árni Pétur Jónsson, framkvæmdastjóri rekstrarsviðs Haga, segir að kaupverðið sé trúnaðarmál. Hann segir að Hagar sjái ákveðin tækifæri í Ferskum kjötvörum. «Við sjáum ákveðin tækifæri í því að eiga félagið og nýta það fyrir okkar fyrirtæki.» 
Geir G. Geirsson, framkvæmdastjóri Stjörnugríss, segir að rekstur Ferskra kjötvara hafi ekki gengið sem skyldi og því hafi verið ákveðið að bjóða Högum að kaupa félagið. 
Ferskar kjötvörur voru áður í eigu Hagkaupa, sem tilheyra Högum, en voru seldar Stjörnugrís árið 1999. Síðar seldi Stjörnugrís Sláturfélagi Suðurlands hlut í félaginu. Ferskar kjötvörur hafa m.a. séð um rekstur kjötborða Hagkaupa.
