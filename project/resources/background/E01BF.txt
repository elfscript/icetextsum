Ákveðið hefur verið að stofna stuðningshópinn Sunnan 5 fyrir fólk á Suðurnesjum sem hefur greinst með krabbamein. Stofnfundurinn verður haldinn í húsi Rauða krossins á Smiðjuvöllum 8 í Keflavík miðvikudaginn 13. apríl klukkan 17. 
Fram kemur í tilkynningu að áhugafólk um stofnun félagsins hefur rætt um að stuðningshópurinn muni standa fyrir fræðslu- og rabbfundum þar sem fólk hittist og fær stuðning og styrk hvert frá öðru. Ætlunin er að félagið nái yfir sveitarfélögin fimm á Suðurnesjum, og vísar heiti þess til þess. 
Víða á landinu eru staðbundnir stuðningshópar sem starfa í skjóli krabbameinsfélaga á viðkomandi stöðum og einnig eru starfandi landsfélög.
