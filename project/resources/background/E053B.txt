ÉG HEF oft verið spurður að því í gegnum tíðina hvort samkeppnin í leikhúsinu væri ekki mannskemmandi? Hvort loft væri ekki lævi blandið? Hvort fólk níddi þar ekki skóinn hvað niður af öðru? - Ég hef yfirleitt svarað því til að ég þekkti ekki leikhúsfólk að öðru en að vinna að heilindum hvað með öðru og oftast reyna að byggja hvað annað upp í því sem það hefur verið að gera. En það á við um leikhúsið, eins og svo margan annan starfsvettvang, að þar er til fólk sem ekki hefur séð drauma sína rætast. 
Ég hélt að það ætti aldrei fyrir mér að liggja að leggja orð í belg í sambandi við gagnrýni í leikhúsi, en ég get bara ekki orða bundist eftir að hafa lesið það sem María Kristjánsdóttir skrifar hér í blaðið föstudaginn 29. apríl um verk Birgis Sigurðssonar Dínamít, sem var frumsýnt í Þjóðleikhúsinu tveimur dögum áður. Reiðin og sársaukinn sem kraumar undir í þessari grein hefur ekkert með leiksýninguna að gera. Hann á sér einhverjar aðrar rætur. 
Ég vil hvetja lesendur Morgunblaðsins til að fara og sjá þessa leiksýningu. Hér er á ferðinni spennandi verk eftir einn okkar mikilhæfasta leikritahöfund, í spennandi uppfærslu sem ég fylgdist með af athygli allan tímann, og borið uppi af afburðaleik. 
Leikritið er ekki kennsluleikrit eins og María segir. Heldur er það, líkt og kenningar Nietzsche, lofgjörð til lífsins eins og það er, en ekki eins og það gæti verið, eins og svo margar hugsjónir og trúarstefnur. Sýningin er ekki sett upp á «penan stofumáta» heldur full af snjöllum sviðslausnum sem eru trúar verkinu. Ég veit ekki hvorn María er að reyna að hæða, Thorbjörn Egner eða Stefán Baldursson, þegar hún ber þá saman í þessu samhengi, vindhöggið er svo augljóst að maður vonar bara að boxarinn standi á fótunum. Og síðast en ekki síst; leikur Hilmis Snæs er ekki pínlegur, «pínlegt er það, pínlegt - hann veltir bara innyflunum út úr sjálfum sér yfir áhorfendur - oft langaði mig til að skríða undir sætið». Þetta er bara ekki rétt, leikur Hilmis Snæs var afburða glæsilegur, en sá sem skrifar svona þjónar hvorki leiklistinni né lesendum, hann þjónar engu nema eigin ólund. Leikur Hilmis var vogaður og mjög spennandi. 
Fyrr í vetur kvöddu núverandi og fyrrverandi starfsmenn Þjóðleikhúsins Stefán Baldursson, með litlu hófi, eftir farsælt starf sem Þjóðleikhússtjóri. Þar sagði Baltasar Kormákur eitthvað í þessa veru: Þjóðleikhússtjóri er valdamikill maður í leikhússtarfinu á Íslandi. Sá eða sú sem situr í þeirri stöðu hefur möguleika á að gefa mörgum tækifæri til að blómstra í leiklistinni og það hefur Stefán líka gert. En þjóðleikhússtjóri getur ekki gefið öllum tækifæri og því miður heyrist oft hærra í þeim sem finnst að framhjá sér hafi verið gengið en okkur sem fengum að spreyta okkur. - Stundum fara þeir jafnvel að skrifa gagnrýni. 
Mér finnst að María Kristjánsdóttir hafi fulla ástæðu til að skríða undir sætið, ef hana langar til þess, en lesendur Morgunblaðsins hvet ég til að fara og sjá afbragðs sýningu Þjóðleikhússins á Dínamíti eftir Birgi Sigurðsson. Höfundur er leikstjóri og leikskáld.
