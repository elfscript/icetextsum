Eftir Guðmund Sverri Þór sverrirth@mbl.is SAMANLAGÐUR hagnaður þeirra fyrirtækja sem nú mynda Avion Group nam tæplega 2,5 milljörðum króna eftir skatta á síðasta ári. Var það aukning um 685% á milli ára en árið 2003 var samanlagður hagnaður fyrirtækjanna tæplega 316,6 milljónir króna.
Langmest munar þar um hagnað Excel Airways sem nam 14,6 milljónum punda, tæplega 1,77 milljarðar króna, og jókst hagnaður félagsins um 4,3 milljónir punda, 520 milljónir króna. Hagnaður Air Atlanta Icelandic nam 14,5 milljónum Bandaríkjadala, 923 milljónum króna, og jókst hann um 28,8 milljónir dala á árinu en tap ársins 2003 nam 14,3 milljónum dala. Er skýringin sú að á því ári færði fyrirtækið mikið í afskriftareikning. Hlutdeild Air Atlanta í hagnaði Excel var 6 milljónir dala og var raunhagnaður ársins því 8,5 milljónir dala, 541 milljón króna. Íslandsflug hagnaðist um 2,8 milljónir dala á árinu og samsvarar það ríflega 178 milljónum króna. 
Spá 89 milljarða veltu 2005
Heildarvelta fyrirtækjanna var 1,07 milljarðar dala sem samsvarar ríflega 68,5 milljörðum króna. Þetta er yfir þeim markmiðum sem fyrirtækið hafði sett sér en markmiðið var að ná einum milljarði dala í veltu á árinu. Hlutdeild Excel í veltunni er rúmlega helmingur og hluti Air Atlanta tæplega þriðjungur. 
Magnús Þorsteinsson, stjórnarformaður og aðaleigandi Avion Group, segist vera mjög sáttur við útkomuna. «Flugiðnaðurinn er að rísa úr öskustó sem hann hefur verið í síðan 2002 og við sjáum góða stígandi í honum. Það sem við höfum gert er að bera ávöxt og í þessum sameiningum sem við höfum framkvæmt horfum við til framtíðar. Þær munu skila auknu hagræði og auknum hagnaði,» segir Magnús. «Árið var strembið vegna hækkunar eldsneytisverðs og það verður þetta ár einnig en við erum mjög bjartsýnir,» heldur hann áfram. 
Að sögn Magnúsar er enn stefnt á skráningu Avion Group á íslenskan hlutabréfamarkað undir lok þessa árs og gengur undirbúningur samkvæmt áætlun. Að hans sögn er markið sett enn hærra en á síðasta ári og stefnt á 1,4 milljarða dala veltu sem samsvarar 89 milljörðum króna. 
Stjórn Avion Group kom saman í gær en í henni sitja auk Magnúsar þeir Arngrímur Jóhannsson, Eggert Magnússon, Eamonn Mullaney og Gunnar Björgvinsson.
