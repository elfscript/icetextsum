Félag leiðsögumanna, í samstarfi við Veiðisafnið á Stokkseyri og Ferðaskrifstofu Guðmundar Jónassonar, býður félögum Blindrafélagsins í skemmtiferð í tilefni Alþjóðlegs dags leiðsögumanna í dag. Í Veiðisafninu fá blindir og sjónskertir að snerta uppstoppuð villt dýr frá Afríku og fleiri framandi álfum.
Lagt verður af stað frá húsi Blindrafélagsins við Hamrahlíð 17 kl. 11 í dag. Ekið verður til Veiðisafnsins þar sem hópurinn verður fram yfir hádegið. Ráðgert er að koma við í Eden í Hveragerði á leiðinni aftur til Reykjavíkur. 
Leiðsögumenn standa fyrir ókeypis ferðum með leiðsögn fyrir almenning þennan dag. Sérstök áhersla er lögð á að gleðja þá sem hafa síður tök á því að ferðast sjálfstætt. Að þessu sinni njóta blindir og sjónskertir góðs af starfi leiðsögumanna.
