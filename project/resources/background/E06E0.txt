Eftir Silju Björk Huldudóttur silja@mbl.is ÁÐUR óbirt kvæði eftir Jónas Hallgrímsson er meðal þess sem leyndist í skjölum Konráðs Gíslasonar, vinar Jónasar, sem varðveitt eru á Landsbókasafninu. Um er að ræða veislukvæði ort á dönsku sem sungið var í afmælisveislu Vilhelmine Krieger, systur þáverandi stiftamtmanns Lorens Angel Krieger, 21. desember árið 1829. Hér til hliðar gefur að líta síðasta af fjórum erindum veislukvæðisins. 
Það var Páll Skúlason, lögfræðingur og ritstjóri, sem rakst á ljóðið, en hann hefur sl. ár leitað að og safnað saman jafnt birtum sem óbirtum ljóðum íslenskra skálda sem ortu á dönsku á árabilinu 1800 til dagsins í dag. Páll hefur m.a. leitað í handritum og skjölum í handritaskrá á Landsbókasafninu og Konunglega bókasafninu í Kaupmannahöfn. 
«Það var Haraldur heitinn Blöndal hæstaréttarlögmaður sem átti frumkvæðið að því að í þetta var ráðist, en hann orðaði það við mig að gaman væri að safna saman þessum ljóðum sem eru lítið þekkt hér á landi,» segir Páll, en til stendur að gefa út yfirlitsrit yfir ljóð íslenskra skálda ort á dönsku 6. júlí nk. en þá hefði Haraldur orðið sextugur hefði hann lifað. 
Að sögn Páls er hann þess fullviss um að enginn komi til greina sem höfundur fyrrnefnds kvæðis nema Jónas Hallgrímsson. Segir hann margvísleg rök fyrir því, m.a. að kvæðið hafi komið úr safni Konráðs en vitað er að hann hélt til haga kveðskap vinar síns, einnig er skrautskriftin á forsíðu ljóðahandritsins áberandi lík rithönd Jónasar. Í þriðja og síðasta lagi nefnir Páll að vitað er að Jónas orti fleiri söngtexta til heiðurs bæði L.A. Krieger og Vilhelminu Krieger. 
Til marks um þátttöku Íslendinga í dönsku menningarlífi
Aðspurður segir Páll ljóðaleit hans ná til rúmlega 50 skálda og er jafnt um áður birt sem óbirt efni að ræða. Nefnir hann að á sl. tvö hundruð árum hafi komið út á bilinu 20-30 ljóðabækur frumortar á dönsku eftir íslenska höfunda, þeirra á meðal Gunnar Gunnarsson, Jóhann Sigurjónsson, Jónas Guðlaugsson og Friðrik Ásmundsson Brekkan. Bendir Páll sem dæmi að á árabilinu 1900-1930 hafi íslenskur skáldskapur verið mjög í hávegum hafður í Danmörku. 
Meðal óbirtra ljóða sem birt verða í tilvonandi yfirlitsriti má nefna ljóðasyrpu á dönsku eftir Jóhann Sigurjónsson og danskar stúdentavísur eftir séra Friðrik Friðriksson. Spurður hvort mikið verk sé eftir óunnið, þ.e. hvort líklegt sé að eftir eigi að finnast fjöldi ljóða á dönsku eftir íslensk skáld, segir Páll ómögulegt að meta það. «Minni leit er alla vega lokið, en það gæti enn verið fjöldi ljóða ófundinn sem getur leynst ýmist í bréfasöfnum og persónulegum fórum manna. Það er í raun engin leið að segja til um það,» segir Páll og tekur fram að danskur kveðskapur íslenskra skálda sé ekki síst athyglisverður út frá menningarlegu sjónarhorni. «Því ljóðin eru til marks um að Íslendingar tóku virkan þátt í menningarlífi Dana.» 
Sérstök dagskrá verður helguð dönskum kveðskap íslenskra skálda í Norræna húsinu á morgun kl. 14. Þar verður kynnt það sem fundist hefur á umliðnum mánuðum. Kvæði Jónasar Hallgrímssonar verður sungið við lag Eysteins Péturssonar, en að sögn Páls hefur upphaflegi lagboðinn sem vísað var til í handriti ekki fundist og því gerði Eysteinn lag sem er í stíl við lög frá þessum tíma. Einnig verður fyrrnefnd ljóðasyrpa Jóhanns Sigurjónssonar flutt og sungin lögin úr Fjalla-Eyvindi við hina dönsku texta Jóhanns, auk þess sem sunginn verður fjöldi söngtexta eftir Finn Magnússon og aðra Hafnarstúdenta. Aðalflytjendur verða Charlotte Bøving, Hjalti Rögnvaldsson og Bergþór Pálsson. 
Til dans da vi træde frem 
og giver glæden plads, 
når vi vor vært, i dette hjem, 
har hilset ved fuldt glas. 
Beskærm vor Kriegers slægt 
Af hjertets fylde denne skål vi tømme.
