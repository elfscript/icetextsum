ÞÓRIR Ólafsson, handknattleiksmaður úr Haukum, leikur að öllu óbreyttu með þýska 1. deildar liðinu TuS N-Lübbecke næstu tvö árin, í það minnsta. 
«Ég fer út til að skoða aðstæður og reikna með að skrifa undir tveggja ára samning eftir helgina. Þetta er rótgróið félag og allar aðstæður góðar svo ég reikna með að allt standist,» sagði Þórir við Morgunblaðið í gærkvöld, eftir að Haukar höfðu slegið Valsmenn út í undanúrslitum Íslandsmótsins. 
Þórir var í íslenska landsliðinu sem lék á World Cup í Svíþjóð í vetur og gegn Pólverjum um páskana en hlaut ekki náð hjá Viggó Sigurðssyni, landsliðsþjálfara, fyrir HM í Túnis. 
N-Lübbecke, sem áður var betur þekkt undir nafni Nettelstedt, er í 12. sæti af 18 liðum í þýsku 1. deildinni og siglir þar lygnan sjó í lokaumferðunum næstu vikurnar. Einn íslenskur handknattleiksmaður hefur leikið með félaginu, Julian Róbert Duranona frá 2001 til 2002.
