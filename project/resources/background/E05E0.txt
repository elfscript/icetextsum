Flosi Eiríksson er oddviti Samfylkingar í bæjarstjórn Kópavogs og hefur mátt búa við það hlutskipti undanfarin ár að sitja í minnihluta og hafa þar af leiðandi minni áhrif á gang mála við yfirstjórn bæjarins. Hins vegar er Flosi sáttur við sinn heimabæ og segir Kópavog einkennast af drifkrafti unga fólksins og mikilli hreyfingu á mannlífinu. Helsta gagnrýni Flosa á ástand mála í Kópavogi í dag er sú að hann telur þjónustu sveitarfélagsins óþarflega dýra og því sé að ósynju dýrast fyrir fjölskyldufólk að búa í Kópavogi.
«Það er mjög mikill drifkraftur í þessu samfélagi, mikið af ungu fólki og hreyfing á mannlífinu með uppbyggingu í menningar-, íþrótta- og skólalífi. Þetta er besti staðurinn á höfuðborgarsvæðinu til að búa vegna aðstöðunnar og þetta er frábærlega staðsettur bær með mikið úrval af þjónustu og afþreyingu. Ég hef aftur á móti verið að benda á að það er dýrara að búa í Kópavogi en nokkru öðru sveitarfélagi á höfuðborgarsvæðinu, sérstaklega fyrir fjölskyldufólk, og þetta er eitthvað sem við þurftum að ganga í að laga. Leikskólinn er dýrari, dægradvölin er dýrari, það er dýrara í sund og það er dýrara fyrir ellilífeyrisþega, íþróttastarfið er dýrara og hærri vatnsskattur og hér er dýrast að eiga fasteignir. Fyrir venjulega fjölskyldu er því langdýrast að vera hérna. Þetta er eitthvað sem við þurfum að laga og ég held að sveitarfélagið hafi alla möguleika og getu til þess að laga þetta, þetta er meira spurning um vilja. Það væri besta afmælisgjöfin til bæjarbúa. 
Varðandi það hvort menn séu innfæddir Kópavogsbúar eða aðfluttir hef ég hef nú stundum sagt, bæði í gamni og alvöru, að allir hér verði innfæddir Kópavogsbúar daginn sem þeir flytja í bæinn. Það eru langflestir aðfluttir í Kópavogi, í raun og veru, og ég mér finnst að við eigum að halda því sem sérstöðu Kópavogs að hér verða menn Kópavogsbúar frá fyrsta degi sem þeir setjast að,» segir Flosi. 
Hvernig finnst þér hafa tekist til við hraða uppbyggingu bæjarins á undanförnum árum? 
«Auðvitað er alltaf eitthvað sem hefði verið hægt að gera betur. Mér finnst skipulagið hérna ekki unnið nógu heildstætt og það hafa oft orðið mjög harðar deilur um skipulagsmál á undanförnum árum. Á síðasta kjörtímabili var mikið tekist á um uppbyggingu í Vatnsenda. Fyrstu hugmyndir voru þar um mjög mikla byggð nærri Elliðavatni, sem tókst sem betur fer að koma í veg fyrir. Þar hefðum við átt að standa allt öðruvísi að málum, að mínu viti. Nýrra dæmi eru fyrstu hugmyndir meirihlutans um skipulagningu byggðar í Lundi, um átta 12-15 hæða blokkir, sem íbúarnir með frábæru átaki, og við í Samfylkingunni líka, stoppuðum. Ég held að við getum staðið miklu skynsamlegar að skipulagsmálum með meira samráði við íbúana, án þess að það sé alltaf tómur hávaði yfir því. Nú er að fara í gang skipulagsvinna vegna uppbyggingar á íbúðarbyggð á Kópavogstúninu og þar er gert ráð fyrir um þúsund manna byggð, sem ég geri ráð fyrir að verði auglýst til kynningar nú í lok maí. Mér finnst það mikilvægt að það verði unnið með nokkuð öðrum hætti, því þetta er viðkvæmur staður í hjarta Kópavogs. Á þessu svæði eru steinhús Kópavogsbæjarins gamla, sem er elsta húsið í bænum, og gamla hælið sem upphaflega var holdsveikraspítali. Einn af sigrunum í skipulagsmálum bæjarins var að afstýra því að það hús yrði einfaldlega rifið þegar bærinn eignaðist það, því fyrstu hugmyndir voru um að rífa húsið, en ég er ákaflega ánægður með að fallið skyldi hafa verið frá þeirri hugmynd.» 
Hvernig sérðu fyrir þér framtíð Kópavogsbæjar? 
«Það fer auðvitað að hægja á byggingu nýrra hverfa af þeirri augljósu ástæðu að allt heimaland bæjarins er að verða búið og við erum að skipuleggja okkar síðustu bletti þar. Uppbyggingin, byggingarfasinn, mun minnka, þótt auðvitað séu hér blettir sem ennþá er hægt að byggja á. Við eigum að snúa okkur meira að þjónustunni við bæjarbúana og hvernig við skipuleggjum hana. Við eigum gríðarlega mikla möguleika í því og það finnst mér vera næstu verkefnin. 
Síðan er það mikilvægt verkefni að byggja hér upp miðbæinn og nú er loksins verið að byggja yfir gjána eftir 30 ára hlé frá þeim framkvæmdum. Í Smáranum umhverfis Smáralind er verslunarsvæði með annarskonar skipulagi, þú kemur þangað keyrandi á bíl og ferð síðan aftur heim eftir innkaupin. Ég held að miðbær Kópavogs verði áfram við Hamraborgina með stjórnsýslunni, menningarstofnunum og þessari miðbæjartengdu starfsemi sem tengist þjónustu við íbúa Kópavogs. Hér þarf að laga eitt og annað og styðja við bakið á minni verslunum, og þá verður þetta öflugur miðbær bæjarbúa. 
Það voru auðvitað framsýnir menn í bæjarstjórn sem ákváðu að grafa gjána, því það voru uppi hugmyndir um umferðarljós á hæðinni sem hefði orðið stórslys í umferðarmálum. En menn sáu auðvitað fyrir sér að hægt yrði að byggja yfir gjána og það var gert ráð fyrir því. 
Ég tel síðan að menn eigi að fara varlega í þéttingu byggðar, því það felast ákveðin verðmæti í opnum svæðum inni í bæjum. Hér er t.d. Rútstúnið mikilvægt fyrir bæjarbraginn og ég held að við eigum ekki að ganga of mikið á slík svæði.»
