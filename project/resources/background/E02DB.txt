* JÓN B. Pétursson hefur gert þriggja ára samning við handknattleiksdeild Fram , en hann var einn af lykilmönnum liðsins á tímabilinu og gerði meðal annars 39 mörk í þremur leikjum við ÍBV í átta liða úrslitum á dögunum.
*GUNNAR Berg Viktorsson skoraði tvö mörk þegar Kronau/Östringen vann Bayer Dormagen , 36:29, á heimavelli í suðurhluta þýsku 2. deildarinnar í handknattleik á sunnudag. Guðmundur Hrafnkelsson kom lítt við sögu í leiknum. Þetta var þrettándi sigur Kronau/Östringen í röð og hefur liðið nú nær örugglega tryggt sér annað sæti í deildinni sem gefur sæti í leikjum um sæti í efstu deild á næstu leiktíð. 
* ALEXANDER Shamkuts gerði þrjú mörk fyrir Stralsunder HV er liðið lagði Füchse Berlin , 27:20, á heimavelli í norðurhluta þýsku 2. deildarinnar í handknattleik. Stralsunder er efst í deildinni ásamt SV Concordia Delitzsch , bæði lið hafa 47 stig að loknum 29 leikjum. 
* JÓNA Margrét Ragnarsdóttir átti stórleik fyrir TuS Weibern , skoraði níu mörk en það dugði skammt því liðið tapaði 36:29, fyrir PSV Rostock í b-hluta þýsku 1. deildar kvenna í handknattleik. Sólveig Lára Kjærnested gerði fjögur mörk fyrir Weibern og Dagný Skúladóttir eitt. 
* ELFA Björk Hreggviðsdóttir skoraði eitt mark þegar lið hennar, TV Mainzlar , tapaði fyrir VfL Oldenburg , 29:19, á heimavelli. 
* HEIÐMAR Felixson og samherjar hans í TSV Burgdorf hafa tryggt sér sæti í norðurhluta þýsku 2. deildarinnar í handknattleik á næsta keppnistímabili. Burgdorf vann TSV Jahn Duderstadt , 29:24, um helgina og tryggði sér þar með sigur í norðurhluta 3. deildar þótt enn séu þrjár umferðir eftir. Heiðmar skoraði þrjú mörk í fyrrgreindum leik. 
* GAVIN McCann miðvallarleikmaður Aston Villa í ensku úrvalsdeildinni mun ekki taka þátt í fleiri leikjum liðsins á tímabilinu en hann fór í aðgerð á hné og er þetta í annað sinn á leiktíðinni sem McCann fer í aðgerð á hné. David O'Leary , knattspyrnustjóri liðsins, segir að aðgerðin hafi gengið vel en mikil meiðsli hafa verið í herbúðum Aston Villa í vetur og segir O'Leary að hann hafi aldrei getað valið úr öllum leikmannahóp liðsins fyrir leiki liðsins í vetur.
