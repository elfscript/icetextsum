UPPTAKA frá einum stærsta viðburði í íslensku tónlistarlífi ár hvert, úrslitakvöldi Músíktilrauna, verður sýnd í Sjónvarpinu í kvöld. Keppnin fór fram í Austurbæ í mars og þar bar sigur úr býtum Jakobínarína. 
Það voru félagsmiðstöðin Tónabær og Hitt húsið sem stóðu fyrir Músíktilraunum í ár. Þetta var í 23. skiptið sem þær voru haldnar og tóku 50 hljómsveitir þátt á fimm tilraunakvöldum. Tvær til þrjár hljómsveitir voru valdar af áhorfendum og dómnefnd hvert kvöld sem kepptu svo til úrslita 18. mars. Þar kepptu: Motyl, Hello Norbert, Gay Parade, Elysium, Mjólk, 6 & Fúnk, The Dyers, Jakobínarína, Koda, Jamie's Star, We Painted the Walls og Mystical Fist. Um dagskrárgerð sá Ragnar Santos. Músíktilraunir 2005 eru í Sjónvarpinu kl. 21.15.
