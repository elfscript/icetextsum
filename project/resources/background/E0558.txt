ENSKIR sparksérfræðingar eru flestir á því að Charlton muni ekki spilla sigurhátíð Chelsea á Stamford Bridge í dag enda hefur Charlton-liðið verið í frjálsu falli undanfarnar vikur. Mark Lawrenson sérfræðingur breska ríkisútvarpsins segir að það sem leikmenn Charlton þurfi sé að læra á dagatal og gera sér grein fyrir því að leiktíðinni ljúki ekki í mars. Danny Murphy miðvallarleikmaður Charlton segir að nauðsynlegt sé fyrir liðið að snúa við blaðinu frá því í undanförnum leikjum. «Við þurfum að geta hlaupið og barist um hvern einasta bolta en að sama skapi eigum við líka að geta spilað boltanum á næsta mann þegar á reynir. Við höfum átt í vandræðum með að sameina þetta í undanförnum leikjum. Okkur hefur verið refsað fyrir að halda ekki boltanum í okkar röðum,» segir Murphy en Charlton hefur tapað fimm af síðustu sjö leikjum sínum í deildinni. Hermann Hreiðarsson verður ekki með í leiknum vegna meiðsla á hné en hann verður ekki með í fleiri leikjum á tímabilinu. Það verður mikil hátíð á «Brúnni» en þrátt fyrir það mun Chelsea reyna að slá stigametið í ensku úrvalsdeildinni en enn eru 9 stig eftir í pottinum. Með sigri jafnar Chelsea met Manchester United í 20 liða deild, 91 stig tímabilið 1999-2000, en United náði 92 stigum tímabilið 1993-1994, en þá voru 22 lið í ensku úrvalsdeildinni.
