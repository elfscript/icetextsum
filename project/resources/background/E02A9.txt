Notaðar tölvur frá Íslandi munu í framtíðinni öðlast nýtt hlutverk í Kenýa. 63 tölvur frá Þjóðarbókhlöðunni og Fræðslumiðstöð Reykjavíkur eru nú á leið með skipi frá Evrópu til Afríku. Í sendingunni eru auk þess notaðir tölvuskjáir frá BT tölvum. Sigríður Víðis Jónsdóttir ræddi við heimamenn í Kenýa sem hlakka til að taka á móti sendingunni.
Að fá tölvurnar er frábært og breytir miklu fyrir okkur. Við hefðum aldrei haft efni á nýjum tölvum,» segir Kenýabúinn Charles Okomo og brosir breitt. «Við erum ákaflega þakklát fyrir stuðninginn frá Íslandi. Hann skiptir miklu máli.»
Auk þess sem Þjóðarbókhlaðan, Fræðslumiðstöðin og BT tölvur lögðu fram tölvur og tölvuskjái, gáfu Samskip flutninga frá Reykjavík til Rotterdam. Í gáminn fóru einnig notuð föt, sem og nýir skór sem viðtakendur í Kenýa hyggjast selja. Ágóðinn verður notaður til hjálparstarfs. 
Húmanistar á Íslandi
Samtökin Vinir Afríku standa á bak við sendinguna. Vinir Afríku tengjast heimamönnum í Kenýa í gegnum Húmanistahreyfinguna. Meðlimir hreyfingarinnar, sem vinna með íslenskum húmanistum, eru hátt á annað þúsund talsins. 
Húmanistar starfa í litlum hópum sem tengjast innbyrðis eftir ákveðnu neti. Hóparnir í Kenýa hafa síðustu daga unnið hörðum höndum við að safna fé fyrir flutningskostnaðinum frá Rotterdam. Þótt kostnaðurinn sé ekki mikill á íslenskan mælikvarða er hann töluverður í landi þar sem algeng mánaðarlaun eru 3.000 íslenskar krónur. Margir meðlimir hreyfingarinnar hafa enn lægri laun en sem þessu nemur. 
Almenningi kennt á tölvur
Tölvukaup eru utan seilingar almennings í Kenýa og fáir kunna að nota þær. Í heimi þar sem tölvur gegna sífellt stærra hlutverki verða þeir sem lítið hafa milli handanna auðveldlega út undan. Þessu hyggjast kenýsku húmanistarnir breyta. 
«Margir hafa enga reynslu af tölvum. Nú höfum við tækifæri til að kenna fólki á þær. Það getur komið til okkar, fengið að prófa sig áfram og læra hvað af öðru,» segir lykilmaður í starfinu, Ken Amittou. 
Hann bendir á að auk þess sem tölvurnar auki tölvukunnáttu almennings, muni þær breyta miklu varðandi hópastarf húmanistanna. Aðgangur að tölvu skipti miklu máli fyrir alla skipulagsvinnu og samskipti hópa og landa á milli. 
Íslendingar styðja börn í Kenýa
Í dag eru á fjórða tug kenýskra barna studd mánaðarlega í gegnum Vini Afríku. Stuðningsaðilar á Íslandi fá reglulegar fréttir af börnunum. Tölvurnar munu auðvelda alla slíka vinnu. 
Útbreiðsla alnæmis í Kenýa hefur leitt til þess að mörg börn eru í dag foreldralaus. Flestir sem láta lífið af völdum alnæmis eru á bilinu 20-40 ára. Húmanistarnir í landinu hafa tekið fjölmörg barnanna upp á sína arma. Fyrir þann sem sjálfur hefur lítið milli handanna getur hins vegar verið hægara sagt en gert að sjá um heilu barnahópana. Það var upp úr þessu sem sú hugmynd kviknaði að hvetja Íslendinga til að styðja mánaðarlega við tiltekin börn undir verndarvæng Kenýabúanna. 
Enn eru mörg börn sem þyrftu aðstoð. Heimamenn biðja blaðamann að færa Íslendingum bestu kveðjur, með von um að einhver sjái sér fært að hjálpa þeim við að hjálpa börnunum. 
Netkaffi og apótek
Einn hópanna sem starfandi eru í Kenýa safnaði fé fyrir sendingarkostnaði tíu tölva. Það tók á að safna tilskilinni upphæð en hafðist að lokum. Meðlimir hyggjast setja upp netkaffi í borginni Kisumu. 
«Við sáum þarna kjörið tækifæri til að afla fjár til góðra verka. Það er ekki nóg af hafa góðar hugmyndir, það verður líka að hafa fjármagn. Ef allt gengur að óskum ættum við að geta haft reglulegar tekjur af netkaffinu - tekjur sem við getum notað til að fjármagna þau verkefni sem okkur dreymir um. 
Við viljum styðja hópa til að skapa sér eigin atvinnutækifæri og koma sér þar með upp úr fátæktargryfjunni. Við viljum líka koma upp lyfjaverslun þar sem þeir sem lítið hafa geta fengið lyf á niðurgreiddu verði,» segir Charles Okomo. Á svæðinu í kringum Kisumu er malaría afar útbreidd. 
«Fólkið í kringum okkur sem deyr af völdum malaríu lætur ekki lífið vegna þess að það veit ekki hvað er að því eða hvað það á að gera. Það deyr vegna þess að það hefur ekki efni á lyfjum. Þessu getum við breytt og þessu mun sendingin frá Íslandi vonandi breyta í framtíðinni.» 
Nánari upplýsingar um starf húmanista, Vini Afríku og stuðning við kenýsk börn, má finna á heimasíðunni www.vinirafriku.is. 
sigridurvidis@yahoo.com
