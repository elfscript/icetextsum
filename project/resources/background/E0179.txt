Nafnorðið rekjanleiki finnst ekki í íslenskri orðabók en er þrátt fyrir það orðið ákaflega þýðingarmikið í matvælaiðnaði; að minnsta kosti hugtakið sem það er notað yfir. Það, í stuttu máli, að hægt sé að gera grein fyrir dýri alla leið frá bóndanum til neytandans. 
Tvö íslensk fyrirtæki hafa tekið í notkun sérstakt kerfi til úrbeiningar, flæðilínu frá Marel, sem gerir þetta mögulegt; hjá Norðlenska er ein slík á Húsavík, fyrir lömb, og önnur fyrir nautgripi og hross á Akureyri. Báðar hafa gefið mjög góða raun að sögn forráðamanna Norðlenska og nú nýverið var gangsett slík flæðilína fyrir svínavinnslu hjá Síld og Fiski Ali í Hafnarfirði. 
Morgunblaðið fylgdi fyrir skömmu nauti í nokkra daga, allt frá því bolinn undi glaður við át á bás sínum hjá Leifi bónda í Klauf í Eyjafjarðarsveit og svo í gegnum sláturhús og kjötvinnslu Norðlenska á Akureyri, þar sem dýrið var aflífað og meðhöndlað eftir kúnstarinnar reglum. Að lokum var fylgst með því er forráðamenn Norðlenska og bóndahjónin í Klauf hittust, nokkrum vikum síðar þegar kjötið var orðið vel meyrt, og gæddu sér á lund og öðru góðmeti sem Friðrik Valur Karlsson matreiðslumaður á veitingastaðnum Friðriki V. á Akureyri tók að sér að reiða fram. Þar var enginn svikinn. Segja má að dýrinu hafi verið fylgt úr haga í maga. 
Tvær verksmiðjur til Bandaríkjanna
Marel hefur um árabil verið þekkt fyrir framleiðslu ýmissa tækja, ekki síst flæðilína fyrir fiskvinnslustöðvar, en hóf fyrir nokkrum árum að þróa þannig vinnslulínur fyrir kjötvinnslur og setti seint á síðasta ári upp eina risastóra í Ástralíu. Í henni er hægt að vinna 1200 skrokka á sólarhring og Pétur Guðjónsson, framkvæmdastjóri sölu- og markaðssviðs Marels segir það fullkomnasta kerfi til þessa brúks í heiminum. «Það þykir vissulega mjög stórt, en í Bandaríkjunum eru til vinnslustöðvar sem taka upp í 10 þúsund gripi á dag!» segir Pétur ennfremur. Fyrirkomulagið er þannig vestur í Bandaríkjunum, að hans sögn, að slátrað er og úrbeinað á einum stað og steikurnar síðan skornar í annarri verksmiðju. Marel hefur ekki selt úrbeiningarkerfi vestur um haf, en fyrirtækið hefur hins vegar sett upp eina verksmiðju í Texas, þar sem framleidd eru 50 tonn af niðurskornum steikum á dag, fyrir 350-400 veitingastaði Outback steikhúsakeðjunnar víðs vegar um Bandaríkin, og er nú að smíða aðra eins fyrir sama fyrirtæki. Umfangið er svipað og á úrbeiningarvinnslukerfinu sem fyrirtækið seldi til Ástralíu í fyrra, en skv. frétt Morgunblaðsins þá var verðmæti þess samnings um 330 milljónir króna. 
«Þetta er eitthvað fyrir okkur!»
Upphaf þess að Marel hóf framleiðslu flæðilína fyrir kjötvinnslur má rekja til heimsóknar forstjóra stærstu kjötvinnslu Ástralíu til Íslands í því skyni að leita sér að flokkunarkerfi. Hann skoðaði fiskvinnslu Haraldar Böðvarssonar á Akranesi «og strax þegar hann leit yfir salinn og áttaði sig á hvað þarna væri verið að gera, sagði maðurinn: Þetta er eitthvað fyrir okkur! Eftir það fórum við í samstarf við fyrirtæki hans um þróun á flæðilínum fyrir kjötvinnslur,» segir Pétur Guðjónsson. 
Vert er að geta þess að verkefnið var styrkt af MLA, Samtökum kjötframleislustöðva í Ástralíu, en kjötvinnsla er mun flóknari en vinnsla fisks; «Úr einu dýri verða til 20-25 afurðir, en líklega þrjár úr fiski,» segir Pétur. 
Úrbeiningarvinnslukerfið frá Marel í áðurnefndri kjötvinnslu í Ástralíu samanstendur meðal annars af fjórum flæðilínum sem flytja fjórðunga af nautum til úrbeiningar og snyrtingar hjá 96 sérstilltum vinnustæðum kjötiðnaðarfólks. Strikamerktur borði á hverjum fjórðungi gerir sláturhúsinu kleift að rekja fullunnar afurðir aftur til einstakra dýra og þannig ganga hlutirnir einnig fyrir sig hjá Norðlenska - þótt þar sé allt vissulega smærra í sniðum. 
Rafræn kennitala
Á Akureyri er ein flæðilína, þangað sem komið er með skrokkana tveimur dögum eftir að dýrinu er slátrað; tveir starfsmenn byrja á því að grófhluta skrokkinn niður og sjö sjá svo um að úrbeina. Hægt er að stilla búnaðinn til þess hann henti sem best hverjum og einum starfsmanni. 
Rekjanleikinn er ekki það eina sem máli skiptir heldur er vinnsla kjötsins mun hagkvæmari nú en áður og afköstin margföld, að sögn Reynis B. Eiríkssonar, framleiðslustjóra hjá Norðlenska. 
Vinnslulínan á Húsavík var tekin í notkun sumarið 2002. «Á þeim tíma var útflutningur til Bandaríkjanna á lambakjöti að aukast verulega og flæðilínan var lykillinn að því að hægt væri að vinna kjötið eins og bandarískir kaupendur vilja. Afköstin og gæðin eru líka miklu meiri. Það varð til alveg ný hugsun,» segir Reynir við Morgunblaðið. 
Um afköstin segir hann: «Starfsmaðurinn sker ekki hraðar en áður en tíminn nýtist mun betur; áður þurfti hann sjálfur að ná í kjötið og bera það aftur á ákveðinn stað þegar skurði var lokið. Nú kemur kjötið á færibandi til hans og fer frá honum á sama hátt.» 
Hið sama er upp á teningnum í stórgripavinnslunni á Akureyri, sem tekin var í notkun sumarið 2003. Reynir segir mikinn mun á vinnslunni nú og fyrir tíma flæðilínunnar. «Menn hafa hent að því gaman að tæknivæddasti hluturinn í úrbeiningarsalnum eins og hann var áður hafi verið flottur penni sem einn starfsmaðurinn átti, og var meðal annars notaður til að skrá, en nú eru pennar óþarfir!» segir Reynir. 
Nú getur hann fylgst nákvæmlega með öllu vinnsluferlinu á tölvuskjá. «Áður var einungis hægt að sjá ákveðin meðaltöl; hvað og hversu mikið heildin gerði og gróflega hver vinnutíminn var. Við höfum stigið skrefa lengra en áður hefur verið gert og hagnýtum okkur ýmsar upplýsingar sem kerfið gefur.» Reynir getur t.d. fylgst nákvæmlega með öllu frá hverjum bónda, alla leið frá því að dýrið kemur inn þar til einstaka kjötstykki eru flutt út í verslanir eða veitingahús. 
En rekjanleikinn er vitaskuld mikilvægur, segir hann. Nú er hægt að rekja hvern einasta vöðva til ákveðins bónda, en fljótlega verður mögulegt að ganga enn lengra, og upplýsa gesti á veitingastað eða í verslun að ákveðin lund eða hver annar vöðvi sé af þessari eða hinni skepnunni. Ef vill! 
Þetta er þegar tæknilega mögulegt - eins og sannaðist á tuddanum sem fjallað er um í þessari sögu - og kemur væntanlega til framkvæmda næsta haust, þegar til slátrunar koma fyrstu dýrin sem fæddust eftir að reglugerð varðandi þetta var samþykkt. 
«Hvert dýr fær þá rafræna kennitölu þegar við fæðingu og hún fylgir því alla leið - í veitingastað eða verslun,» segir Reynir. «Á strikamerki verður til dæmis hægt að sjá hvar og hvenær gripurinn fæðist, hvenær honum er slátrað, hver úrbeinar og hvenær við leggjum til að kjötið verði í fyrsta lagi borðað, eftir að það hefur meyrnað nægilega. Flæðilínan gerir okkur þetta kleift, án hennar væri það að minnsta kosti illmögulegt.» 
Þeir Sigmundur Ófeigsson, framkvæmdastjóri, ákváðu að semja við Marel án þess að skoða flæðilínuna í Noregi eins og til stóð. «Við vissum að þeir voru fremstir í heiminum í flæðilínum fyrir fisk og treystum þeim fullkomlega; sögðum þeim að aðeins væri stigsmunur á fiski og kjöti.» 
Pétur nefnir að Marelsmenn hafi sjálfir haft frekar litla trú á því að það borgaði sig að setja upp jafn litla línu og er fyrir norðan, «en þeir hjá Norðlenska hafa heldur betur afsannað það.» 
Reynir segir að erlendir gestir á vegum Marels sæki Norðlenska reglulega heim til þess að sjá hvernig úrbeiningarvinnslukerfið virkar. «Hingað hafa komið gestir víðs vegar að úr heiminum. Fólk fær að heyra af reynslu okkar, sem erum að nota kerfið.» 
Pétur segir þetta mikilvægt: «Það er alveg frábært að geta sýnt flæðilínuna í fullri notkun hér heima þegar fólk kemur í heimsókn til okkar. Og ég get hælt þeim fyrir það á Akureyri að þeir nýta sér upplýsingarnar úr okkar kerfi lang best af öllum okkar viðskiptavinum, að minnsta í kjötiðnaðinum. Þeir nota upplýsingarnar út í ystu æsar til þess að stjórna fyrirtækinu, sem er alveg til fyrirmyndar.» 
Rekjanleikinn fylgdi með...
Starfsmenn Marel hafa nýlokið við að setja upp flæðilínu fyrir lambakjöt á Nýja Sjálandi, og eru starfsmenn fyrirtækisins raunar staddir þar núna vegna þess að verið er að taka hana í notkun. «Sú lína er með flóknustu kerfum sem Marel hefur sett upp,» segir Pétur. Í henni er hægt að vinna 300 skrokka á klukkustund. 
Fyrirtækið hefur sett upp flæðilínar fyrir kjöt víða um heim, fyrst í Þýskalandi, þá í Noregi og eftir að línurnar voru settar upp hjá Norðlenska, á Húsavík og Akureyri, hafa Marelsmenn haldið áfram annars staðar í Evrópu, í Suður-Ameríku og Eyjaálfu. 
Vinnslulínurnar fyrir kjötið þróuðust í beinu framhaldi af flæðilínum fyrirtækisins fyrir fiskvinnslur, eins og vikið var að í upphafi. Pétur segir að upphaflega hafi markmiðið verið að geta fylgst með nýtingu og afköstum en rekjanleikinn hafi «eiginlega fylgt sjálfkrafa með» en nú sé hann að verða aðalmálið hvarvetna. Ekki síst vegna kúariðufaraldurs sem upp kom t.d. í Bandaríkjunum fyrir nokkrum árum. Síðan þyki mikilvægt að vita hvaðan allt kjöt sé. Japanir geri t.d. mjög miklar kröfur, en þeir kaupi mikið magn frá Ástralíu. 
«Menn hafa náð að einangra vandamál mjög hratt og innkallað það sem þarf, síðan þessar flæðilínur voru teknar í notkun,» segir Pétur og kveðst þá aðallega vísa til áðurnefndrar skurðarverksmiðju í Bandaríkjunum. «Aðalmálið hjá viðskiptavininum er samt að vita að kerfið sé fyrir hendi ef eitthvað kemur upp.» Reynir nefndi dæmi um veitingamann sem fékk stundum vöðva sem ekki voru alveg rétt skornir, að hans mati; þegar upplýsingar úr kerfinu voru skoðaðar kom í ljós að sami maðurinn skar alla umrædda bita - og því var auðvelt að leysa málið; aðeins þurfti að ræða við hann einan en ekki allt skurðarfólkið. 
Merkt hráefni
Friðrik Valur Karlsson, veitingamaður á Friðriki V, er afar ánægður með þessa þróun. «Þegar rekjanleiki er fyrir hendi hjálpar það veitingamönnum sem gera miklar gæðakröfur; við vitum hvað gripurinn étur, hvernig er með hann farið frá fæðingu til slátrunar og getum fundið út hvað það er sem skilar kjötinu til okkar eins og við viljum hafa það. Þar af leiðandi getum við gert ákveðnar kröfur um hvað við viljum, byggt á reynslu okkar skv. þeim upplýsingum sem rekjanleikinn hefur gefið okkur,» segir hann. 
Friðrik segir neytendann geta skynjað ástæður gæðanna á sama hátt «fyrir utan að ákveðið skemmtanagildi felst í þessu að því leyti að gesturinn gæti þekkt staðarhætti og átt minningar frá þeim slóðum sem gripurinn hefur gengið í bithögum.» 
Friðrik telur að veitingamenn velti þessum málum lítið fyrir sér ennþá, en þó í vaxandi mæli. «Ástæðan fyrir því er hugsanlega ekki næg hráefnismeðvitund fagmanna; oft er einhver einn sem kaupir inn en annar sem eldar úr hráefninu.» 
Friðrik sér fyrir sér að í framtíðinni muni margir veitingastaðir sér merkja hráefni frá ákveðnum bændum og framleiðendum, með það eitt að markmiði að undirstrika gæði. «Ég gæti til dæmis verið með á matseðlinum grillsteiktan nautavöðva frá Leifi á Klauf, með pönnusteiktnum rauðum kartöflum frá Lómatjörn og villtum lerkisveppum úr Kræklingahlíðinni.» 
Friðrik segist þess fullviss að sú tíð komi að neytendur vilji fá sambærilegar upplýsingar í kjötborða verslana. «Ekki síst vegna sérkenna hráefnis frá ákveðnu svæði. Fyrir utan að það getur verið atvinnuskapandi að leggja áherslu á hráefni úr sínu heima héraði; ekki bara af því maður veit að það er úr nágrenninu heldur meira vegna þess að maður veit að hráefnið er það besta sem maður fær og maður getur boðið upp á það stoltur,» segir Friðrik.
