E yþór Jósepsson er lærður vélstjóri, og hefur vissulega migið í saltan sjó en hann hefur fengist við ýmislegt annað að auki; átti m.a. og rak um tíma Ísbúðina neðst í Gilinu á Akureyri, þá merku sjoppu sem heyrir nú reyndar sögunni til, og hann framleiddi síðar bæði plast og kex með öðrum - en nú framleiðir Eyþór álglugga í félagi við Úlfar Arason í höfuðstað Norðurlands.
Þeir Eyþór stofnuðu fyrirtækið Glugga ehf. í ágúst 2003 og reksturinn hefur gengið vel að sögn. Starfsmenn voru tveir í byrjun, eigendurnir, en fimm hafa nú bæst í þann hóp og húsnæðið, sem þeir héldu að dygði þar til yfir lyki, er fyrir löngu orðið of lítið! 
Fyrirtækið sérhæfir sig í smíði glugga og hurða úr áli. «Við smíðum reyndar allt sem þarf; glugga, hurðir, veggi og sólhús og við höfum smíðað bátshurðir og hvaðeina,» segir Eyþór í stuttu spjalli við blaðamann. 
Var atvinnulaus...
«Það má segja að þetta hafi komið þannig til að ég var atvinnulaus!» segir hann hlæjandi, spurður um ástæðu þess að hann fór að framleiða álglugga, maður sem áður fékkst við kex og plast. 
«Eftir að Plastprent keypti Ako-Plastos vann ég í eitt ár hjá Fiskvélum í Garðabæ, fjölskyldan bjó reyndar fyrir norðan og að þeim tíma liðnum stóð til að flytja suður en við guggnuðum á því.» 
Hann starfaði fyrst eftir það í eitt ár hjá Samherja «við hitt og þetta í landi,» en hafði haft veður af nefndum álgluggum í gegnum svila sinn sem eitt sinn vann hjá sambærilegu fyrirtæki á Hellu.»Auðvitað fór ég út í þessa framleiðslu vegna þess að ég trúi því að hún sé góð,» segir Eyþór og er bersýnilega ekki lengur að gantast. «Nú til dags er þess krafist að menn séu fljótari en áður að byggja en jafnframt að það sé ódýrara en áður, og álið er ódýrara og einfaldara í viðhaldi en tré. Þess vegna nota menn það í auknum mæli en ekki bara gömlu furuna. Það segir sig sjálft.» 
Að sögn Eyþórs smíða tvö önnur íslensk fyrirtæki álglugga, annað reyndar bæði úr áli og timbri en hitt aðeins úr áli. Bæði eru á höfuðborgarsvæðinu. 
Eyþór segir obbann af álgluggum og þess háttar vörum sem notaðar eru hérlendis vera innfluttan, en fyrirtækið bjóði samkeppnishæft verð. «Um 99% af öllu sem við framleiðum seljum við eftir útboð þannig að við erum vel samkeppnishæfir. Auðvitað fáum við ekki nema brot af því sem við bjóðum í, en samt er nóg að gera. Hér er unnið alla virka daga til klukkan sjö á kvöldin og frekar orðið tímabært að gíra sig aðeins niður en gefa í. Ég held það væri ósanngjarnt að kvarta yfir því að ekki sé nóg að gera.» 
Um síðustu áramót stofnuðu Eyþór og Úlfar annað fyrirtæki, Báxít, með fjórum ungum mönnum - sem setja upp fyrir fólk glugga, hurðir og aðrar framleiðsluvörur Glugga ehf. «Fólk vildi fá heildarlausn; vildi kaupa vöruna af okkur og líka fá hana setta upp og þetta hefur komið gríðarlega vel út. Við eigum helming í fyrirtækinu með strákunum og töldum það betri leið til þess að byggja til framtíðar en að þeir væru í vinnu hjá okkur.» 
Áður en Gluggar ehf. urðu að veruleika kynntu Eyþór og Úlfar sér framleiðslu og sölu vel í nokkrum öðrum löndum Evrópu. Hann segir um helming allra glugga í álfunni úr plasti, en þá er skiljanlega mest að finna í henni sunnanverðri. «Álið er mun meira notað í kaldari löndunum í norðurhluta álfunnar,» segir Eyþór. 
«Álgluggar hafa verið að þróast í 30-40 ár og eru orðnir mjög góðir. Efnið er viðhaldsfrítt; það þarf aldrei að bera á það og það er með innbrenndri lakkhúð og þannig varið fyrir sólargeislum. Þegar búið er að setja það upp þarf þess vegna ekki að hugsa um það meira.» Af þeirri ástæðu sé það til dæmis mikið notað í sumarbústaði nú orðið; það hafi raunar komið þeim félögum verulega á óvart hve eftirspurnin var mikil frá sumarhúsaeigendum í fyrra. «Það er einföld staðreynd að fólk hefur ekki tíma, eða vill ekki eyða tíma, í það að pússa og mála á hverju ári. Það vill nota tímann í bústaðnum til annars.» 
Allar áætlanir þeirra hafa gengið eftir, segir Eyþór, en þó ekki; fyrirtækið hefur nefnilega vaxið mun hraðar en þeir töldu að yrði raunin. Og hann er ekki í vafa um það hverju velgengnin er að þakka: 
«Hún byggist annars vegar á því að við kynntum okkur þessa framleiðslu mjög vel, til dæmis í Þýskalandi og Danmörku; skoðuðum verksmiðjur og töluðum við menn í faginu. Hins vegar keyptum við mjög góðar vélar, eftir að hafa komist að því hvaða vélbúnaður hefur nýst best við þessa framleiðslu.» 
Verksmiðjan er mjög tölvuvædd: Hver einasta gluggi og hver einasta hurð er teiknuð í tölvu, sem hleður síðan teikningunum niður í vélarnar sem saga og bora. 
«Það var hlegið að okkur fyrst; menn spurðu af hverju við byrjuðum ekki smærra og sæjum svo til, en það gengur einfaldlega ekki. Það þýðir ekki að framleiða þessa vöru hér með aðferðum sem taka mun lengri tíma en annars staðar, og með dýru vinnuafli. Við erum einmitt harðir á því að fyrirtækið hefði aldrei komist á lappirnar ef við hefðum ekki verið almennilega tækjavæddir.» 
Eyþór segir að það hafi reyndar líka verið hlegið að þeim á sínum tíma fyrir að setja verksmiðjuna upp á Akureyri - svo langt frá markaðnum. «En ég held að hluti ástæðunnar fyrir því að okkur gengur vel sé sú að við erum hér. Á landsbyggðinni er nefnilega verið að byggja heilmikið og þörf á þjónustu.» Og þeir framleiða svo sem fyrir fólk út um allt land, ekki síður fyrir sunnan og austan en á Norðurlandi. 
Til að bæta gráu ofan á svart segir Eyþór að reynst hafi erfitt að fá fjármagn til kaupa á vélunum. «Enginn gat reyndar hrakið viðskiptahugmyndina, það var enginn sperringur í henni ... en að setja upp slíka verksmiðju úti á landi! Það héldu ýmsir að yrði erfitt.» 
Svo hlær hann aftur. Fjármagn fékkst að lokum og nú vantar ekkert nema stærra húsnæði. 
skapti@mbl.is
