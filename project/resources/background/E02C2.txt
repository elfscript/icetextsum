FRAMKVÆMDASTJÓRI Evrópusamtaka hluthafa, dr. Jean-Pierre Paelinck, segist í viðtali í Morgunblaðinu í dag fagna frumkvæði almennings á Íslandi varðandi kaup á Símanum og hvetur fólk til að kaupa hlut ef verðið sé sanngjarnt.
Dr. Paelinck mælir með því að sem flestir Íslendingar taki þátt í útboðinu. Hann segist kannast við dæmi um álíka fjöldahreyfingu almennings þegar ríkisfyrirtæki hafi verið seld, t.d. vegna bankasölu á Möltu og í Tyrklandi. Í báðum tilvikum hafi átt að selja bankana á lágu verði en vegna þrýstings frá almenningi hafi tekist að hækka verðið. 
Hann segir að Íslendingar séu ekki of seinir að einkavæða Símann þó að þeir séu með þeim síðustu í Evrópu. Aðspurður segir hann erfitt að meta virði fjarskiptafyrirtækja en mestu skipti að þau séu boðin fjárfestum og almenningi á sanngjörnu verði. Það megi hvorki vera of hátt né of lágt. Paelinck segir reynsluna almennt vera þá í Evrópu að hlutabréf í fjarskiptafyrirtækjum hafi hækkað eftir að þau hafi verið einkavædd. 
«Ef ég fengi að ráða myndi ég einkavæða ríkisfyrirtæki með því að byrja á að bjóða almenningi hlutabréfin á sanngjörnu verði. Síðar gætu komið fagfjárfestar, jafnvel erlendis frá, að bjóða í bréfin á segjum 45% hærra verði en keypt var á,» segir Paelinck og tekur sem dæmi að þegar belgíska símafyrirtækið hafi verið einkavætt hafi hver hlutur kostað 19 evrur. Gengið sé nú komið í meira en 30 evrur og það sé meiri hækkun en búist hafi verið við.
