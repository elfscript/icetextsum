George W. Bush Bandaríkjaforseti hrósaði í gær yfirvöldum í Pakistan fyrir að hafa haft hendur í hári Líbýumannsins Abu Faraj al-Libbis en talið er, að hann sé þriðji æðsti maður al-Qaeda-hryðjuverkasamtakanna.
Bush sagði, að um væri að ræða áfangasigur í hryðjuverkastríðinu en al-Libbi var handtekinn í fyrradag í Norðvestur-Pakistan. Er hann sagður hafa skipulagt tvö morðtilræði við Pervez Musharraf, forseta Pakistans, í desember 2003 og vera náinn Osama bin Laden, leiðtoga al-Qaeda. 
Bandaríkjamenn vilja ekkert um það segja hvort al-Libbi hafi komið að hryðjuverkunum í Bandaríkjunum en pakistanskir embættismenn sögðu í fyrra, að af dulmálsskeyti til hans frá öðrum al-Qaeda-manni hefði mátt ráða, að al-Libbi væri að undirbúa hryðjuverk rétt fyrir forsetakosningarnar vestra í nóvember síðastliðnum. Af þeim varð þó ekki. 
Bandaríkjamenn og Pakistanar hafa hert mjög aðgerðir gegn al-Qaeda í Norðvestur-Pakistan en talið er líklegt, að bin Laden sé þar í felum.
