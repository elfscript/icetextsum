Grunnskólinn í Þorlákshöfn sem er yfir 250 manna skóli hefur verið reyklaus í allan vetur. Í tilefni þess býður bæjarstjórn þrem elstu bekkjum skólans út að borða og síðan á sýningu Verslunarskóla Íslands «Allt á fullu», en áður verður komið við á Lýðheilsustöð. 
Ragnar M. Sigurðsson, íþrótta- og æskulýðsfulltrúi, sagði að ráðamenn bæjarins væru að vonum mjög stoltir af þessum árangri og fyndist sniðugra að bjóða upp á svona viðurkenningu en að kaupa einhverja dýra könnun um ástandið eða fá fyrirlesara með erindi um skaðsemi reykinga sem þó væri góðra gjalda vert. Ásamt íþrótta- og æskulýðsfulltrúa sjá félagsmálafulltrúi og skólayfirvöld um forvarnarmál í bæjarfélaginu. 
«Vitum allt um skaðsemi reykinga»
Kristín Dís Guðlaugsdóttir og Sigurður Fannar Vilhelmsson, nemendur í 10. bekk, sögðust vera ánægð með árangurinn og þakklát bæjaryfirvöldum fyrir þessa viðurkenningu. Sigurður sagði: «Við höfum fengið fræðslu í lífsleiknitímum og tekið þátt í verkefninu «reyklaus bekkur» á vegum Tóbaksvarnaráðs, og við vitum allt um skaðsemi reykinga, umræðan í þjóðfélaginu er svo mikil. Ég hafði gaman af því sem kennari okkar sagði um daginn þegar við vorum að ræða reykingabann á veitingastöðum og hvort ekki mætti skipta stöðum í reyk- og reyklaus svæði, þá sagði hann að þetta væri eins og að það mætti pissa sumstaðar í sundlaugina en aðrir gætu synt í hinum hluta laugarinnar.» 
Kristín sagði: «Það eru nánast allir krakkar í Þorlákshöfn í íþróttum og það er örugglega ein besta vörn gegn því að byrja að reykja eins og annað félags- og tómstundastarf, sem er mikilvægt. Við fórum með félagsmiðstöðinni til Vestmannaeyja um daginn og hittum þar krakka úr mörgum öðrum skólum og þar voru sumir krakkarnir búnir að reykja frá því þeir voru í sjöunda eða áttunda bekk en voru hættir, þeir fengu nefnilega ekki að fara með nema að hætta að reykja. Það er best að byrja ekki því mörgum reynist erfitt að hætta.» 
Bæði vildu þau Sigurður og Kristín leggja mikla áherslu á mikilvægi þess að sterkar fyrirmyndir í skólanum væru oft leiðandi. «Þegar aðal töffarinn eða pæjan í bekknum byrjar að reykja er hætta á að þeir sem vilja líkjast þeim verði að prófa líka. Við fáum útrás í íþróttum og öðru félagsstarfi, við leggjum til dæmis mikið upp úr því að allar skemmtanir sem við höldum í skólanum fari vel fram og til þeirra sé vandað. Við erum oft marga klukkutíma að skreyta salinn fyrir hverja skemmtun, við höfum fengið mikið hrós frá öllum kennurum og það er gott.»
