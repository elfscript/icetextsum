ÓLÖF María Jónsdóttir kylfingur lék á 76 höggum, fjórum höggum yfir pari, á fyrsta keppnisdeginum á Evrópumótaröð kvenna á Kanaríeyjum í gær en þetta er í fyrsta sinn sem Ólöf María leikur á mótaröðinni frá því hún tryggði sér þátttökurétt á henni sl. haust. Ólöf er í 89.-101. sæti af 126 keppendum á mótinu og er því ekki í hópi þeirra sem komast í gegnum niðurskurðinn, miðað við stöðuna áður en keppni hefst í dag. Fækkað verður í keppendahópnum niður í 72 að loknum öðrum keppnisdegi.
Ólöf María lék á 2 höggum yfir pari á fyrri níu holum dagsins og gerði slíkt hið sama á síðari níu holunum. Hún fékk fjóra fugla og fjóra skolla, en tvær holnanna lék hún á tveimur yfir pari. Katie Bakken frá Bandaríkjunum er í efsta sæti á 66 höggum, 6 undir pari, en fjórir kylfingar léku fyrsta hringinn á 68 höggum.
