FYRIR rúmlega tveimur árum sendum við Guðmundur Björnsson læknir frá okkur bók um kolvetnaskert mataræði. Við lýstum því hvernig fólk getur náð árangri í baráttunni við aukakílóin með því að breyta um lífsstíl, hreyfa sig meira og draga úr kolvetnaneyslu.
Bókinni var ljómandi vel tekið, hún endurprentuð og seld í 5 þúsund eintökum. Nú er bókin að koma út að nýju til að mæta stöðugri eftirspurn. 
Fjöldi fólks hefur nýtt sér þau ráð sem gefin eru í bókinni með góðum árangri, og báðir erum við Guðmundur reglubundið stoppaðir af ókunnu fólki, sem þakkar okkur innilega að hafa gjörbreytt lífi þess. Það hefur enginn stoppað til að kvarta. 
Landlæknir og framkvæmdastjóri Manneldisráðs fordæmdu hins vegar efni bókarinnar á opinberum vettvangi m.a. með grein í Morgunblaðinu. Þau töldu bókina hættulega heilsu manna, ef ráðum hennar væri fylgt til lengdar. 
Hættulegir fordómar
Landlæknir og framkvæmdastjóri Manneldisráðs drógu fram nokkur atriði til að sanna almenningi, hve kolvetnaskert mataræði væri hættulegt: 
Fæðið er «ekki í samræmi við hollustumarkmið». Það «er eins óheilsusamlegt og hugsast getur og er í hrópandi mótsögn við ráðleggingar sem byggjast á niðurstöðum nútímavísinda á sviði næringar og heilsu». 
Hollustumarkmið Manneldisráðs byggðust á bandaríska fæðupíramídanum. Nú hefur honum verið kastað fyrir borð í Bandaríkjunum. Er enda viðurkennt að hann hefur aldrei stuðst við «niðurstöður nútímavísinda». 
Fæðið getur «leitt til þess að líkaminn súrnar (ketoacidosis) svipað því sem gerist hjá fólki með sykursýki ef hún fer úr böndunum». 
Satt að segja eru engar vísbendingar um að líkaminn súrni «svipað því sem gerist með sykursýki þegar hún fer úr böndunum». Í fyrsta lagi er fólk með sykursýki I með 4-5 sinnum hærra ketónastig en fólk á kolvetnaskertu fæði. Í öðru lagi er blóðsykur sykursjúkra á svo háu stigi að líkaminn getur ekki nýtt sér ketónana öfugt við það sem gerist við kolvetnaskert fæði. Það hafa verið skrifaðar vísindagreinar um ágæti ketóna sem brennsluefni, sérstaklega fyrir hjarta og beinvöðva. Fullyrt er að mild ketósa eins og verður við kolvetnaskert mataræði geti haft jákvæð áhrif á fjölda sjúkdóma. Sem dæmi má nefna Parkinson og Alzheimer. Rannsóknir benda til þess að kolvetnaskert fæði sé frekar hollt en óhollt, fyrir aðra en fólk með sykursýki I og nýrnaveikt fólk. Rétt er að ítreka að kolvetnasnautt fæði veldur ekki nýrnaveiki, þótt það geti vissulega verið hættulegt fyrir nýrnaveika. 
«Til lengdar eykur slíkt mataræði m.a. hættu á hjartasjúkdómum, krabbameini í ristli og beinþynningu, og þá duga ekki bara einföld ráð eins og kalktöflur til að sporna við kalktapi úr beinum.» 
Engar vísbendingar eru um að kolvetnaskert fæði auki líkur á hjartasjúkdómum og krabbameini. Rannsóknir benda þvert á móti til þess að kolvetnaríkt fæði auki frekar á líkurnar á hjartasjúkdómum en kolvetnaskert fæði. Þvert á fullyrðingar um að kolvetnaskert mataræði hafi skaðleg áhrif á kólesterólhlutfall í blóði benda rannsóknir til þess að áhrifin séu þveröfug; með kolvetnaskertu fæði batnar kólesterólhlutfall í blóði. Rannsóknir gefa einnig til kynna að kolvetnaríkt mataræði auki frekar líkur á krabbameini en kolvetnaskert fæði. 
Þá eru engar vísbendingar um að kolvetnaskert mataræði auki líkur á beinþynningu. Þvert á viðtekin viðhorf sýna rannsóknir að þótt meira kalk gangi úr líkamanum þegar fæðan er eggjahvíturík, tekur beinakerfið betur við kalki úr eggjahvíturíkri fæðu og tekur vel á móti kalki úr kalktöflum. Líkaminn getur ekki nýtt sér kalk úr töflum ef eggjahvítuneyslan fer niður fyrir ráðlagðan dagskammt. 
Rasið ekki um ráð fram á hálli braut fordómanna
Rétt er að nefna að greinin sem birtist í Morgunblaðinu 9. apríl 2003, var fyrir skemmstu á vef Lýðheilsustöðvar, almenningi til viðvörunar. Það er ljóst að með fordómum sínum hafa framangreindir talsmenn landlæknisembættisins og Manneldisráðs fælt fólk frá því að fylgja tillögum okkar Guðmundar. Það er einnig ljóst að málflutningur þeirra hefur hamlað því að fólk reyndi kolvetnasnauða megrunarkúra. Það á auðvitað ekki bara við um Ásmundarkúrinn, sem þau nefna svo. Það á almennt við um alla kolvetnisskerta megrunarkúra, hvort sem er Atkins eða «The Zone» og «South Beach». Með rangfærslum í krafti opinberra embætta hefur þannig verið unnið gegn baráttunni við aukakílóin. Höfundur er ríkissáttasemjari.
