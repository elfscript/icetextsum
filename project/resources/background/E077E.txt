Guðrún Jónsdóttir fæddist í Flekkuvík á Vatnsleysuströnd hinn 28. apríl 1920. Hún lést á Hlévangi, dvalarheimili aldraðra í Keflavík, þriðjudaginn 14. febrúar síðastliðinn. Foreldrar hennar voru Jón Jónsson, f. 1879, d. 1944 og Ragnhildur Helga Egilsdóttir frá Stapakoti í Innri-Njarðvík, f. 1895, d. 1969. Systkini Guðrúnar, samfeðra, eru Jóna, f. 1904, d. 1939, Einar Norðfjörð, f. 1915, d. 1976, og Margeir, f. 1916, d. 2004, og sammæðra eru Egill Ragnar Ásmundsson, f. 1918, d. 1996, Ingibjörg Þóranna Jónsdóttir, f. 1921, d. 2001, Helgi Jónsson, f. 1923, d. 1995, Halldóra Auður Jónsdóttir, f. 1924, d. 2005, Hafsteinn Jónsson, f. 1926, d. 2004, Margrét Jónsdóttir, f. 1927, Guðjón Magnús Jónsson, f. 1929, d. 2004, Aðalheiður Ósk Jónsdóttir, f. 1930, d. 2005, Sigvaldi Guðni Jónsson, f. 1932, Sigurður Hjalti Jónsson, f. 1936, d. 1963, og Hrefna Jónsdóttir, f. 1938, d. 2000.
Guðrún giftist hinn 1. júní 1940 Jóhanni Kristni Guðmundssyni, d í október 1995. Synir þeirra eru: 1) Jón Ragnar, f. 18. janúar 1944, maki Ásgerður Kormáksdóttir, þau eiga tvö börn, Jóhann Gunnar og Halldísi, maki Sigurður Ingimundarson, þau eiga tvo syni, Nóa og Frosta. 2) Guðmundur Steinar, f. 31. maí 1952, maki Sigurlaug Kristinsdóttir, þau eiga tvo syni, Jóhann Kristin, maki Ágústa Jóna Heiðdal og Guðmund, maki Anna Pála Magnúsdóttir, sonur þeirra er Guðni Ívar. 
Auk hefðbundinna heimilisstarfa vann Guðrún, einnig á sínum yngri árum, í fiskvinnslu og söltun og í mörg ár við þrif í Barnaskóla Keflavíkur (Myllubakkaskóla). 
Útför Guðrúnar verður gerð frá Keflavíkurkirkju í dag og hefst athöfnin klukkan 14. 
Ertu horfin? Ertu dáin?
Er nú lokuð glaða bráin? 
Angurs horfi ég út í bláinn, 
autt er rúm og stofan þín, 
elskulega mamma mín. 
Gesturinn með grimma ljáinn 
glöggt hefur unnið verkin sín. 
Ég hef þinni leiðsögn lotið, 
líka þinnar ástar notið, 
finn, hvað allt er beiskt og brotið, 
burt er víkur aðstoð þín 
elsku góða mamma mín. 
Allt sem gott ég hefi hlotið, 
hefir eflst við ráðin þín. 
Þó skal ekki víla og vola, 
veröld þótt oss brjóti í mola. 
Starfa, hjálpa, þjóna, þola, 
það var alltaf hugsun þín, 
elsku góða mamma mín. 
Og úr rústum kaldra kola 
kveiktirðu skærustu blysin þín. 
Flýg ég heim úr fjarlægðinni, 
fylgi þér í hinsta sinni, 
krýp með þökk að kistu þinni, 
kyssi í anda sporin þín, 
elsku góða mamma mín. 
Okkur seinna í eilífðinni 
eilíft ljós frá guði skín. 
(Árni Helgason.) 
Þökkum samfylgdina. 
Steinar og Sigurlaug.
Það er skrýtið að eiga aldrei aftur eftir að koma við á Hringbrautinni hjá ömmu Gunnu og fá sér einn kaffi, spjalla og spá aðeins í bollann. 
Hver er að fara í ferðalag? Hver er að fá sér nýjan bíl? Hvernig gengur hjá Keflavík í boltanum? Þetta sá amma Gunna í bollanum. Hún var kjarnakona sem hafði lifað tímana tvenna. Alin upp í stórum systkinahópi, þar sem hún var elst. Þau hafa nú týnt tölunni eitt af öðru og ég veit að hún amma var alveg til í að röðin kæmi að sér. 
Við Jói bróðir vorum mikið hjá ömmu og afa sem krakkar og það var alltaf mikið fjör. Amma dekraði mig mikið, ég fékk fiskinn hjá henni roðlausan, beinlausan og stappaðan fram á fullorðinsaldur, það fannst henni ekkert nema sjálfsagt. Morgunmatinn fékk ég stundum í rúmið þegar ég gisti hjá henni, bara til að ég gæti verið aðeins lengur uppi í. Ég reyndi að heimsækja ömmu oft og reglulega. Hún fylgdist vel með okkur öllum í leik og starfi. Langömmustrákarnir hennar kölluðu fram ljóma í augum hennar. 
Heilsu ömmu hrakaði fyrir nokkrum árum þegar elli kerling náði tökum á henni og hún tók á því með stökustu ró. Með aðstoð heimahjúkrunar var hún heima hjá sér eins lengi og hún gat. Hún var orðin þreytt hún amma og hvíldinni fegin. 
Amma Gunna var vinkona mín, við áttum margar góðar stundir saman sem ég varðveiti á góðum stað í hjarta mínu. 
Halldís Jónsdóttir.
Sífellt eru höggvin ný skörð í vinahóp okkar, en svo fer auðvitað fyrir þeim, sem lengi lifa, og oftar en ekki kemur slíkt ekki beinlínis á óvart. Það kom okkur hins vegar mjög á óvart, þegar Jón, tengdasonur okkar, hringdi árla morguns, og tilkynnti okkur, að móðir hans, hefði látist um nóttina, undir morgun. Það var ekkert, sem benti til svo skjótra skipta, þegar við heimsóttum hana síðast, þrem dögum áður, heldur var hún þá hress að venju og hin kátasta. En það má með sanni segja, að vegir skilja gjarna skjótt á vegferð lífsins. Slíkt er að vísu ekki óeðlilegt, þegar fólk er komið á efri árin. En þó var þessi góða vinkona, hún Gunna, kvödd burt af þessum heimi með svo skjótum hætti, fyrirvaralaust, að það var sem dimman skugga legði yfir hversdaginn. 
Um yfir fjögurra áratuga skeið höfum við notið einstakrar vináttu Gunnu. Það er bjart yfir öllum kynnum okkar, og aldrei bar skugga á þau. Hún var einstaklega trygglynd og vinföst, hún var glaðvær og létt í lund. Bjartsýn að eðlisfari, og virtist aldrei bregða góðu skapi sínu. 
Guðrún Jónsdóttir var fædd hinn 28. apríl 1920 í Flekkuvík á Vatnsleysuströnd, en fluttist barnung með foreldrum sínum að Stapakoti í Innri-Njarðvík og ólst þar upp í stórum systkinahópi. Kjörin voru knöpp eins og víða var á þessum árum hjá barnmörgum fjölskyldum, og börn og unglingar þurftu snemma að taka til hendinni, vinna fyrir fjölskyldunni. Gunna kynntist því snemma þessum þætti lífsins, vinnunni, og fljótlega kom í ljós víkingsdugnaður hennar við hin margvíslegu störf, sem til falla í sjávarplássum, þar sem nokkur landbúnaður fléttaðist við fiskvinnsluna. Gunna varð því snemma eftirsótt til þeirra starfa. 
En Gunna var enn kornung, um tvítugsaldur, þegar hún öðlaðist hamingju lífs síns, kynntist Jóhanni Kr. Guðmundssyni frá Keflavík, og þau gengu í hjónaband árið 1940. Þau hófu strax búskap í Keflavík, fyrst í leiguíbúð, en réðust örfáum árum síðar í að koma sér upp eigin húsnæði að Hringbraut 97, þar sem þau bjuggu æ síðan. Jóhann missti hún árið 1995, en hún bjó áfram í húsi sínu, allt þar til hún fór fyrir hálfum mánuði á Hlévang, heimili aldraðra hér í bæ, þar sem hún andaðist. Þau hjón, Gunna og Jói, bjuggu við hinn mesta myndarskap og rausn, og voru um slíkt samhent í hvívetna. Oft var margt um manninn í eldhúsi og stofu hjá þeim við grín og hlátrasköll. Matur, kökur og kræsingar var heldur ekki skorið við nögl, enda þótti unglingum gott að koma í heimsókn til þeirra, þreyttir og svangir eftir boltaleiki og annan hamagang dagsins. En það þótti reyndar öllum þau góð heim að sækja, þau voru gestrisin, áttu bæði létta og þægilega lund, þar var glatt á hjalla, en hnútukast og keskni yrði óþekkt. 
Við, fjölskyldan að Langholti 14, áttum því láni að fagna, að eignast þau Gunnu og Jóa og syni þeirra, að góðvinum. Þau voru bæði alveg einstaklega barngóð, en af viðmóti við börn sést best hverrar manngerðar fólk er. Enda hændust börn og unglingar að þeim, dyr þeirra stóðu þeim ætíð opnar. Börnunum okkar, þeim yngstu, reyndust þau eins og besta amma og afi. Hjá þeim var athvarf þeirra og annað heimili, þegar þau voru ung, og við þurftum að bregða okkur frá. 
Nú þegar við kveðjum Gunnu hinstu kveðju, þá þökkum við henni fölskvalausa vináttu og elskusemi við okkur og börn okkar. Við sendum sonum hennar og fjölskyldum þeirra okkar innilegustu samúðarkveðjur á sorgarstund, en biðjum Gunnu blessunar Guðs á nýrri vegferð, á vit Jóa síns. 
Halldís og Tómas.
Mig langar að minnast vinkonu minnar Guðrúnar Jónsdóttur með nokkrum orðum. Hún kvaddi hljóðlega þennan heim aðfaranótt 14. febrúar södd lífdaga, tæplega 86 ára gömul. 
Gunna eins og hún var kölluð var ein sú fyrsta sem ég kynntist þegar ég kom til vinnu á Sjúkrahúsi Keflavíkurlæknishéraðs, sem ung hjúkrunarkona, árið 1956, en hún vann í þvottahúsi sjúkrahússins um tíma. Okkur varð strax vel til vina og hélst sú vinátta allar götur síðan. Öll framkoma Gunnu einkenndist af alúð við fólk og mikilli samviskusemi. Hún var elst ellefu systkina sem hún hjálpaði og umgengst mikið alla ævi sína enda var hún einstaklega gestrisin, létt og kát í lund og hafði góða nærveru. Gunna og Jói eiginmaður hennar bjuggu ekki bara miðsvæðis í bænum, á Hringbrautinni, heldur voru þau miðdepill í tilveru margra ættingja og vina. Heimili þeirra stóð öllum opið, þar var oft mannmargt og mikill erill. 
Það var notalegt að koma á hornið til Gunnu bæði fyrr og síðar og nutum við Ragga heitin systir mín þess í ríkum mæli. Eftir langar vaktir og vökunætur var gott að leggja sig smá stund hjá Gunnu því hún vaktaði símann og vakti okkur svo með ilmandi kaffi og rjómapönnukökum. Þegar ég lít yfir farinn veg er ómetanlegt hve þau vináttubönd voru sterk sem við bundumst fyrir hálfri öld. 
Þótt ég hafi búið erlendis um tíma tvisvar sinnum þá var Gunna alltaf nálæg í fjarlægðinni og var á sínum stað þar sem maður gekk að henni vísri. 
Eftir að ég eignaðist fjölskyldu varð hún börnum mínum Danival og Sólveigu eins konar amma. Við komum oft til Gunnu og mörg voru þau sokka- og vettlingapörin sem hún gaf þeim. Það var fastur liður að fara á Hringbrautina á Þorláksmessu og nutu þau þess að fara í heimsókn til Jóa og Gunnu þar sem vel var tekið á móti þeim og sungið með þeim. Þannig nutu þau glaðværðar og mannelsku á heimili þessara eftirminnilegu hjóna sem höfðu svo gott lag á að hæna börn að sér. Gunna vann á árunum 1965-1980 í barnaskólanum og áttu börnin þar hauk í horni. Þau hjón voru miklir áhugamenn um knattspyrnu og gátu fylgst með því sem fram fór á íþróttavellinum frá heimili sínu. Synir þeirra Jón og Steinar voru frægir markakóngar og stolt foreldra sinna. Jói fór gjarnan á völlinn en Gunna fylgdist með af svölunum jafnhliða því að hún undirbjó veisluborð fyrir fólkið að leik loknum. Það var gaman að koma á svalirnar og finna stemninguna og fylgjast með Gunnu þegar hvatningarhrópin ómuðu eða sigurlögin sungin og sigri hrósað. 
Gunna átti við langvarandi veikindi að stríða frá því hún var ung kona en heilsufarslega átti hún ágætan tíma milli fimmtugs og sjötugs. Þau hjónin nutu lífsins í faðmi fjölskyldunnar hvort sem var heima eða í sumarhúsi þeirra á Þingvöllum. 
Undanfarin ár átti hún við sjóndepurð að stríða sem hún svo fékk töluverða bót á og hélt hún sitt heimili við Hringbrautina með aðstoð þar til hún lagðist á spítala fyrir síðustu jól og átti hún ekki afturkvæmt á heimili sitt. Synir þeirra hjóna Jón og Steinar og fjölskyldur þeirra sýndu Gunnu og Jóa einstaka umhyggju og nærgætni svo eftir var tekið. Jói andaðist fyrir nokkrum árum en nærvera sonanna, fjölskyldna þeirra og vina gerði Gunnu kleift að halda reisn sinni og að hún gat verið í sínu húsi allt undir það síðasta. 
Lækkar lífdaga sól.
Löng er orðin mín ferð. 
Fauk í faranda skjól, 
fegin hvíldinni verð. 
Guð minn, gefðu þinn frið, 
gleddu' og blessaðu þá, 
sem að lögðu mér lið. 
Ljósið kveiktu mér hjá. 
(Herdís Andrésdóttir.) 
Ég og fjölskylda mín viljum þakka vináttu og tryggð og sonum hennar og fjölskyldum þeirra vottum við innilega samúð. Minning góðrar konu lifir. 
Jóhanna Brynjólfsdóttir.
Mig langar með nokkrum orðum að minnast Guðrúnar Jónsdóttur sem andaðist þriðjudaginn 14. febrúar sl. 
Guðrún og maður hennar heitinn, Jóhann Kristinn Guðmundsson, voru í hópi þess fólks sem ég kynntist fyrst hér í Keflavík og þau urðu bæði góðir vinir mínir. Ég hafði verið samtíða Jóni syni þeirra á Íþróttakennaraskóla Íslands á Laugarvatni veturinn 1962-1963 og um páskana 1963 kom ég í heimsókn á heimili þeirra þar sem mér var tekið af mikilli alúð. Við Jói ræddum íþróttir í þaula og við Gunna ræddum almennt um lífið og tilveruna. 
Eftir að ég fluttist til Keflavíkur haustið 1963 kom ég æði oft í heimsókn á Hringbrautina til þeirra Gunnu og Jóa. Það brást aldrei að það var heitt á könnunni hjá Gunnu og maður var varla sestur við eldhúsborðið þegar búið var að töfra fram ótal sortir af kökum sem og hinum ómissandi kleinum. Og það var margt spjallað þarna við eldhúsborðið. Íþróttir voru ofarlega á baugi enda voru Jón og Steinar synir þeirra meðal fremstu knattspyrnumanna landsins og knattspyrnuvöllurinn var rétt hinum megin við götuna. 
Gunna var einstaklega glaðlynd og hún sá ávallt spaugilegar hliðar á þeim málum sem helst bar á góma. Oft kom eitthvert barnanna minna með mér og var þeim vel tekið og síðar meir þegar þau voru komin fram á fullorðinsárin þá var Guðrún mjög áhugasöm um að fá af þeim fréttir. Oft bar á góma þeir tímar þegar Guðrún var ung kona og var mjög áhugavert að heyra hana segja frá þeim tímum. Ekki fór Guðrún alveg varhluta af sjúkdómum hin síðari ár en þrátt fyrir það var hún ávallt jafn létt í skapi og áhugasöm um viðburði líðandi stundar. 
Það hefur verið ánægjulegt að fylgjast með því hversu synirnir og fjölskyldur þeirra hafa sinnt henni vel eftir að halla tók undan fæti. Um leið og ég sendi þeim öllum mínar samúðarkveðjur þá vil ég senda Guðrúnu mína hinstu kveðju og þakkir fyrir samfylgdina. 
Helgi Hólm.
Hinsta kveðja
Endar nú dagur, en nótt er nær,
náð þinni lof ég segi, 
að þú hefur mér, Herra kær, 
hjálp veitt á þessum degi. 
Vertu yfir og allt um kring 
með eilífri blessun þinni, 
sitji Guðs englar saman í hring 
sænginni yfir minni. 
(Sig. Jónsson frá Presthólum.) 
Guð blessi minningu þína, elsku langamma. 
Guðni Ívar, Nói og Frosti.
Góð kona er sofnuð inn í eilífðina. 
Ég vil þakka Gunnu þá elskusemi sem hún sýndi mér og fjölskyldunni alla tíð. Þær voru ófáar stundirnar við eldhúsborðið á Hringbrautinni, yfir kaffibolla og girnilegum kræsingum, þar sem var spjallað, spáð í bolla og hlegið dillandi hátt. 
Ég votta aðstandendum hennar mína einlægustu samúð. 
Heimurinn er fátækari án Gunnu. 
Jórunn Tómasdóttir.
