Bakaðar kökur
* Ef við lendum í vandræðum með að ná bökuðum kökum úr mótunum má reyna að setja yfir þær hreint blautt stykki dálitla stund. 
Hnoðað deig
* Þegar kökudeig vill loða við hendur og borð og ekki má bæta meira hveiti í er ágætt ráð að setja örlítið kartöflumjöl á hendur og borð. 
* Þegar kökudeig er flatt út er sjálfsagt að breiða smjörpappír eða plast yfir deigið til að það klessist ekki við keflið. 
Steiktur laukur
* Þegar laukur er steiktur hverfur mesta brælan ef nokkrum dropum af ediki er hellt á pönnuna. 
* Laukur fær fallegri lit við steikingu ef svolitlu af sykri er stráð yfir hann meðan á steikingu stendur. 
Að sjóða kál
* Til að komast hjá óþægilegri lykt, sem kemur þegar kál er soðið, má setja eina eða tvær sítrónusneiðar út í vatnið. 
Soðinn fiskur
* Fiskur verður þéttari og hvítari ef mjólk er hellt saman við fisksoðið, auk þess sem fisklyktin hverfur að mestu. 
Steiktar fiskbollur
* Fiskbollur verða bústnar og fallegar ef þeim er dýft í sjóðandi vatn áður en þær eru steiktar. 
Steiktar kjötbollur
* Þegar kjötbollur eru steiktar er þægilegt að hafa vatnsglas við höndina og dýfa skeiðinni í glasið áður en kjötbollan er mótuð. Þá loðir deigið ekki við.
