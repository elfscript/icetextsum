Takið sprettinn, þetta er ekkert skokk,» öskra þjálfararnir, þeir Arnaldur Birgir Konráðsson eða Birgir og Róbert Traustason, yfir hópinn sem mættur er á laugardagsmorgni í tvöfaldan tíma í Boot Camp hjá Hnefaleikafélagi Reykjavíkur. Nafnið Boot Camp táknar erfiðar æfingar og eru þær þekktar við þjálfun hermanna víða um heim. Nafnið tryggir að farið er á ystu mörk þess mögulega og jafnvel umfram það, segir í kynningu. «Þú lærir að hvetja sjálfa þig áfram, vinna með öðrum og með hjálp þjálfara og annarra nemenda, að gefast aldrei upp.»
Auka þol og styrk
Hópurinn þennan laugardagsmorgun, byrjar upphitunina á að hlaupa tvisvar sinnum 20 hringi í salnum, síðan taka við 20 armbeygjur og froskahlaup til skiptis. 
«Markmiðið er að auka þol og styrkja mannskapinn,» segir Birgir um leið og hann æpir yfir tónlistina. «...Svona ekkert hangs, keyra áfram, það styttist í vatnið.» 
Svitinn bogar af fólkinu og augljóst að nokkrir eru svona um það bil að gefast upp. 
«Þetta eru skemmtilega samsettar æfingar og tímarnir eru aldrei eins,» segir Birgir. «Það mæta svona 15 til 20 manns í þessa tíma. Vinsælustu tímarnir eru klukkan sex á morgnana í miðri viku en svo erum við með tíma fram eftir degi. Hádegistímarnir eru líka mjög vinsælir.» 
En nú er komið að nokkurra mínútna langþráðu vatnshléi. «Þegar fer að vora æfum við utandyra,» segir Birgir. «Stundum æfum við upp við rætur Esju og hlaupum upp í lokin. Það er mjög vinsælt.» 
Skipt í lið
Eftir hlé er skipt í lið. Tveir og tveir saman. Og svo byrjar hamagangurinn. Fram og til baka með «makker» á herðunum, púðinn sleginn með boxhönskum, froskahlaup með bolta og armbeygjur. 
«Svona áfram með ykkur, það er beðið eftir ykkur með boltana, hvað er að gerast,» æpa þjálfararnir. «Jæja, er þetta ekki létt.» 
«Ég er búinn að vera á fullu frá því ég kom,» heyrist maður hvísla lágum rómi um leið og hann teygir sig í vatnið. 
«Kýla með hægri, gott - gott - ég sagði á fullu með hægri. Ekki strjúka púðann,» segir Birgir um leið og hann hvetur liðin sem halda á lofti 5 kg boltum. «Mjög gott að halda þessu. Má ég sjá, hendurnar almennilega upp. Það er ekki eins og þið séuð með neitt í höndunum. Svona upp með þær. Þetta eru ykkar eigin hendur og ekkert mál.» Þjálfararnir eru greinilega í essinu sínu. 
Munur á getu
«Þetta eru mikið magaæfingar, armbeygjur, hlaup og þrautir sem við eigum að leysa,» segir Guðný María Jónsdóttir, sem hefur sótt tíma í tvo vetur. «Við lyftum og boxum, sem gefur mikla brennslu og svo er þetta brjálað fjör. Við stelpurnar fáum stundum að nota aðeins aðrar æfingar en strákarnir, það er til dæmis markmiðið hjá okkur að ná að gera allar armbeygjur á tánum. Æfingarnar reyna á alla vöðva og maður reynir alltaf að fara aðeins lengra en í síðasta tíma og svo er gott að fá líkamlega útrás eftir argaþras vikunnar.»
