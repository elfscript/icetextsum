BALDVIN Ringsted heitir listamaður sem nú sýnir í Kunstraum Wohnraum á Akureyri. Baldvin á að baki þriggja ára nám í tónlistarskóla FHÍ og fjögurra ára nám í Myndlistarskóla Akureyrar sem hann lauk árið 2004. Hefur Baldvin samræmt þessa menntun og m.a. unnið hljóðteikningar eftir fjöllum og línuteikningar eftir íslenskum lögum. Í Kunstraum Wohnraum blandar hann saman í hljóðverk upplestri úr sögum Grimms og H.C. Andersens og brotum úr tilsvörum keppenda í fegurðarsamkeppnum, þessar sígildu setningar um «frið á jörð» og «betrumbættan heim» sem flest okkar vilja en hljómar alltaf sem innihaldslausar klisjur frá þátttakendum í fegurðarsamkeppnum. Undir upplestri og tilsvörum má svo heyra drungalegt en kunnuglegt stef sem er notað til að örva spennu þegar beðið er eftir úrslitum í fegurðarsamkeppnum eða í sjónvarpsþáttum eins og «Viltu vinna milljón». 
Í framsetningu gengur listamaðurinn nokkuð frjálslega í verk eftir Finnboga Pétursson, berir hátalarar sem mynda saman teikningu á veggjunum. Einnig eru þarna sterk áhrif frá upplestrarverkum Magnúsar Pálssonar. Verkið eða innsetningin virkar samt sem áður ágætlega þrátt fyrir þessi augljósu tengsl enda er inntakið annars konar. Þetta eru ímyndir ævintýra og fegurðar. Nánar tiltekið prinsessuímyndir; Öskubuska, Mjallhvít, Þyrnirós, Linda og Hófí. Og svo snertir sýningin mörk sjónlista og tónlistar með einföldum og ágætum hætti. 
Jón B.K. Ransu
