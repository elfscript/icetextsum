ÚTLÁN Íbúðalánasjóðs á fyrsta fjórðungi þessa árs námu 17,1 milljarði króna . Er það um 20% yfir áætlunum sjóðsins frá því í janúar síðastliðnum og svipað og á sama tímabili í fyrra en þá voru heildarútlánin 16,9 milljarðar. Fjöldi afgreiddra umsókna er um helmingur af afgreiddum umsóknum á sama tímabili í fyrra. Fjárhæð meðalláns hefur hins vegar tvöfaldast . Frá þessu er greint í mánaðarskýrslu Íbúðalánasjóðs fyrir marsmánuð.
Útlánin í mars námu 6,8 milljörðum, sem er um 17% hækkun frá fyrra mánuði. Hafa útlánin stöðugt aukist frá því í desember síðastliðnum en heildarútlánin í þeim mánuði námu um 4 milljörðum króna.
