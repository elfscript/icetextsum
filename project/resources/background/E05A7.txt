VÍS-kórinn heldur sína árlegu vortónleika í Seltjarnarneskirkju annað kvöld.
Flutt verður messan Misa Criolla eftir argentínska tónskáldið Ariel Ramirez. Einnig verða á efnisskránni lög frá Kúbu, Venezúela og víðar. Einsöngvari í messunni er Snorri Wium. 
Einnig syngja nokkrir kórfélagar ýmis minni einsöngshlutverk. 
Söngfólkinu til fulltingis er sex manna hljómsveit, sem samanstendur af þrem slagverksleikurum, sembal, kontrabassa og charango-gítar, og er þetta sennilega í fyrsta sinn sem þessi suður-amerísk-ættaði gítar hljómar á tónleikum hér á landi. 
Misa Criolla hefur notið mikilla vinsælda um allan heim frá því hún var frumflutt í Buenos Aires árið 1964. Hún var fyrst flutt í Evrópu, nánar tiltekið í Hollandi árið 1965. Allir messutextarnir eru á tungumáli upprunalandsins, spænsku, og þykir það nokkuð sérstætt, þar eð langoftast eru þessir textar á latínu, sérílagi í þeim löndum sem aðhyllast kaþólska kristni. 
Með þessum tónleikum lýkur öðru starfsári VÍS-kórsins. Langflestir meðlimir kórsins eru starfsmenn Vátryggingafélags Íslands, og lætur nærri að um fimmtungur starfsmanna þess í Reykjavík syngi með kórnum. Formaður kórsins og aðalhvatamaður að stofnun hans er Ingibjörg Ólafsdóttir. 
Tónleikarnir hefjast kl. 20 á miðvikudagskvöldið. Miðasala er við innganginn. 
Stjórnandi VÍS-kórsins er Björn Thorarensen.
