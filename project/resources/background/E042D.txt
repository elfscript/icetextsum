BJARNI Guðjónsson á von á því að vera í leikmannahóp Plymouth í ensku 1. deildinni í knattspyrnu um helgina er liðið sækir Burnley heim. En Bjarni hefur verið meiddur frá því hann lék með íslenska landsliðinu gegn Ítölum í Padova á Ítalíu þann 30. mars sl. Bjarni sagði í samtali við Morgunblaðið í gær að batinn hefði tekið lengri tíma en hann hefði gert ráð fyrir. «Sjúkraþjálfari liðsins hefur átt í erfiðleikum með að finna réttu meðferðina fyrir mig þar sem að meiðslin virðast eiga sér upptök í bakinu en ekki í lærvöðva eins og talið var í fyrstu. Ég finn aðeins fyrir því þegar ég sparka í bolta en síðan er sá sársauki horfinn,» sagði Bjarni en hann er samningsbundinn Plymouth út næstu leiktíð. «Mér líður vel hjá félaginu og staðan er sú að við erum nokkurn veginn búnir að bjarga okkur frá fallsvæðinu. Og ég býst við að það verði ekki mikil breyting á leikmannahópnum fyrir næstu leiktíð. Þar með getum við allt eins búist við því að vera áfram í því hlutverki að halda liðinu í 1. deild áfram,» sagði Bjarni.
