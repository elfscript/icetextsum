STRAUMUR fjárfestingarbanki skilaði 4,6 milljarða króna hagnaði á fyrstu þremur mánuðum ársins og er það ríflega tvöföldun hagnaðar frá sama fjórðungi ársins á undan. Þetta þýðir að félagið hagnaðist um 51 milljón hvern dag vikunnar.
Þess má geta til samanburðar að hagnaður félagsins á öllu árinu 2004 nam 6,7 milljörðum króna samkvæmt nýrri uppgjörsaðferð. 
Að meðaltali spáðu greiningardeildir bankanna Straumi 4,3 milljarða hagnaði af ársfjórðungnum en breitt bil var á milli spánna. 
Arðstekjur námu tæpum 1,4 milljörðum króna
Arðstekjur Straums voru nú í fyrsta sinn allverulegar, eða tæplega 1,4 milljarðar. Þá námu hreinar tekjur af veltufjáreignum 1,7 milljörðum og hreinar tekjur af öðrum fjármunum á gangvirði námu 2,2 milljörðum. Hreinar rekstrartekjur voru því samtals 5,5 milljarðar króna og hafa aldrei verið hærri á einum ársfjórðungi. Er þetta rösk tvöföldun frá sama tímabili í fyrra. 
Arðsemi eigin fjár var 14,5% á tímabilinu en það þýðir 72% arðsemi á ársgrundvelli. 
Útlán námu 31,8 milljörðum króna í marslok og höfðu aukist um 25% frá áramótum. Hlutafjáraukning á tímabilinu skilaði félaginu 7 milljörðum króna og söluandvirði víkjandi skuldabréfa nam 5 milljörðum.
