Huldar Örn Andrésson fæddist í Reykjavík 19. júlí 1984. Hann lést á Barnaspítala Hringsins 8. febrúar síðastliðinn. Foreldrar hans eru Andrés Ragnarsson sálfræðingur, f. 7. maí 1954 og Inga Bergmann Árnadóttir tannlæknir, f. 17. janúar 1955. Þau skildu. Dóttir þeirra er Birta Dögg, f. 8. febrúar 1988. Seinni kona Andrésar er Ingibjörg Hinriksdóttir læknir, f. 6. febrúar 1962, dóttir þeirra er Margrét, f. 12. nóvember 1998. Fyrir átti Andrés Þorstein Örn, f. 31. mars 1970.
Huldar Örn átti alla sína skólagöngu í Safamýraskóla þaðan sem hann útskrifaðist úr framhaldsdeild vorið 2004. Huldar bjó hin síðari ár á sambýli, fyrst í Árlandi 9 og síðan í Hólmasundi 2. 
Útför Huldars verður gerð frá Grafarvogskirkju í dag og hefst athöfnin klukkan 15. 
Elsku besti bróðir minn.
Óteljandi spurningar renna í gegnum hug minn en þeim verður væntanlega ekki svarað fyrr en í Nangijala. Nangijala í bókinni Bróðir minn ljónshjarta sem mamma og pabbi hafa svo oft lesið fyrir okkur þar sem allt er mögulegt. En eins og Jónatan sagði, ég skil ekki hvernig þetta gerist, það bara verður þannig í Nangijala, - ég á við að maður getur allt, einhvers staðar handan við stjörnurnar. 
Það eru ekki fáar minningar sem ég á um okkur allt frá því ég tróð tásunum mínum í lófann þinn og fékk lánaða snudduna þína af og til þegar ég var að hætta með snuddu og kúrði hjá þér. Þú varst spennandi stóri bróðir. Þú áttir ótal tæki sem ég vildi alltaf prófa. Ég prófaði allar spelkurnar þínar og síðast um daginn þegar þú fékkst nýja bátinn þá þurfti ég að prófa hann líka og fór út með ruslið fyrir þig á honum. 
Já. Stundirnar sem við áttum saman eru ómetanlegar. Yndislegt var þegar ég, mamma og þú vorum upp í vatnsrúminu með popp að horfa á myndina 50 first dates aftur og aftur og allar hinar myndirnar. Það var svo gott að koma til þín eftir erfiðan dag, kúra hjá þér og halda í hendina þína og fá frið og ró. 
Elsku bróðir minn ljónshjarta. Ég vona að þú hafir það gott hlaupandi í Nangijala þangað til ég kem. Ég elska þig. 
Birta Dögg.
Ég man vel þá stund er við Huldar hittumst í fyrsta sinn. Það er komið vel á þrettánda ár síðan. Við höfðum eflaust bæði beðið þeirra stundar með kvíða og eftirvæntingu. Nokkrum mánuðum áður kynntumst ég og pabbi hans. Aldrei hafði ég heyrt föður tala jafn fallega og af mikilli hlýju og tilfinningu um son sinn. Mér varð fljótt ljóst að þeir feðgar voru bundnir sterkum böndum sem halda mundu í gegn um súrt og sætt, gleði og erfiðleika, hvorki ég né aðrir gætu komist þar á milli. Þeir feðgar höfðu þá búið einir í nokkur ár og Huldar nýfluttur á Sambýli barna í Árlandi. Báðir voru að ganga í gegn um miklar breytingar, veit ég ekki á hvorn þeirra það tók meira. 
Við nánari kynni kom í ljós að Huldar var mikill persónuleiki sem á sinn hátt sýndi hvað honum fannst um hlutina. Við urðum strax góðir vinir og höfum síðan átt margar ógleymanlegar stundir. Skapgóður var hann og alltaf stutt í glottið. Oft fékk maður bros frá honum jafnvel sárveikum. Andvökunætur og umstangið gleymdust þá. Það var tjáningin, hlýjan í svip hans og framkomu sem gerðu hann ógleymanlegan öllum þeim er kynntust honum. 
Ekki fá allir jafnt útdeilt við fæðingu, Huldar fékk frá upphafi erfitt hlutverk. Oft fannst þeim er næst stóðu líf hans ósanngjarnt, ósegjanlega þungt og erfitt en það bugaði ekki minn mann sem ávallt var þrautseigur og jákvæður. Lífslöngun hans var mikil enda mikið elskaður. Mörg stríðin hefur hann unnið í gegn um árin sem flestir töldu töpuð. Kannski hélt kærleikurinn, ástin og væntumþykja þeirra er næst stóðu honum gangandi. Það fengum við allt endurgoldið í sömu mynt. 
Nokkrar minningar um atburði koma upp þar sem Huldar tjáði sig um sínar tilfinningar. Pabbi stóð honum næst, þegar pabbi hafði verið fjarverandi um tíma varð Huldar oft þungt hugsi og fremur daufur, en þegar pabbi hringdi og rödd hans barst í gegn um síma veðraðist hann upp, varð eftirvæntingarfullur og glaðari á svip. Sama er að segja ef hann hlustaði á sögur af segulbandsspólum lesnar af pabba. 
Þegar Margrét litla systir fæddist sá ég Huldar í fyrsta skipti sýna afbrýðisemi, honum líkaði ekki að pabbi sýndi henni of mikla athygli, enda hafði hann oft á tíðum átt athygli hans alla. En þegar Huldar fékk litlu dömuna í fangið færðist bros yfir andlit hans. Huldari líkaði vel er litla systir klifraði upp í stólinn til hans og hnoðaðist á honum, þá brosti hann og hló. Stundum fór hún óvarlega en það var bara skemmtilegra. Er daman eltist urðu þau hinir mestu mátar og pössuðu hvort upp á annað. Ég hef heyrt að Birta systir Huldars hafi stundað sömu iðju tíu árum fyrr við sömu góðu undirtektir stóra bróður. Báðar hafa þær alltaf passað að ekki hallaði á brósa í samskiptum innan fjölskyldunnar sem utan. 
Huldar elskaði kátínu og fjör og sýndi það ljóst í samskiptum við systur sínar og aðra. Hávær tónlist, þungt rokk svo drundi í, líkaði honum vel. Birta systir hans sá um að hann nyti tónlistar við hæfi. Þau fóru saman á þungarokkstónleika síðastliðið sumar sem bæði nutu vel. 
Þrátt fyrir fötlun sína gerði Huldar víðreist. Ferðalög voru hans ær og kýr, bæði innanlands og utan. Torfærur í hjólastól voru honum að skapi. Skemmtilegast var að lenda í ógöngum sem þjösnast varð í gegnum. Nokkrar utanlandsferðir fóru þeir feðgar, í fylgd frábærs stuðningsfólks, og höfðu mikið gaman af. Þar nutu þeir samvista hvor við annan. Ólýsanlegt var að taka á móti þreyttum og geislandi strákum við heimkomuna. 17 ára fór Huldar einn til sólarstranda í fylgd tveggja frábærra starfsmanna sambýlisins, þá varð jafnaldra hans að orði «ég vildi að pabbi minn byði mér til Spánar með 2 stelpum» eins og pabbi Huldars. 
Stærsta gæfa Huldars var góð fjölskylda. Pabba og mömmu valdi hann vel. Bæði sinntu stráknum sínum og sérþörfum hans allt frá vöggu til grafar. Ávallt skein gleði úr svip Huldars er hann kom heim hvort heldur var til mömmu og Birtu eða pabba, mín og Margrétar. Eftir að hann fór á sambýli elskaði hann að koma heim, passaði hverja stund í faðmi fjölskyldunnar, sofnaði þegar hinir fullorðnu gengu til náða og vaknaði með þeim er fyrstur fór á stjá. 
Huldar var mér kær og geymi ég í minningunni margar stundir með elsku stráknum mínum sem nú hefur fengið hvíldina. Líf hans var fallegt þrátt fyrir og kannski vegna allra erfiðleikanna sem honum var útdeilt. Síðastliðið ár hefur hallað jafnt og þétt undan fæti, líkaminn orðinn þreyttur en fram á síðustu stund gaf hann bros sem yljaði um hjartarætur. 
Elsku Huldar, hvíl þú í friði. 
Öllum þeim er önnuðust Huldar í gegn um árin sendir fjölskyldan hinar bestu þakkir fyrir óeigingjarnt starf. 
Ingibjörg.
Á kyrrlátan hátt er hetja fallin í valinn. Það varð snemma ljóst í lífi Huldars Arnar að honum var ætluð önnur vegferð í gegnum lífið en við flest þekkjum. Líkamlegar fatlanir gerðu hann allt sitt líf háðan umönnun annarra. Hann gat ekki talað eins og við hin, augu hans sáu ekki eins og augu okkar, hann gat ekki gengið, hann gat ekki, ekki... Fyrst sáum við sem stóðum nærri honum Huldari Erni þetta svona. Allt þetta sem hann gat ekki og allt umhverfið litaðist af sorg og þjáningu. En eftir því sem tímar hafa liðið höfum við skilið að lífshlaup hans hafði m.a. þann tilgang að kenna. Hann kenndi okkur að það sem máli skiptir að sjá sjáum við ekki með augunum. Huldar Örn kenndi að með sínum «blindu augum» sá hann allt. Hann sá ástina í augum pabba síns, umhyggjuna í augum mömmu, aðdáunina í augum Birtu systur og svo mætti áfram telja. Hann kenndi okkur að sjá að lífið snýst ekki um það sem að okkur er rétt heldur hitt hvernig við mætum því sem að okkur er rétt. Hann kenndi okkur að sjá að það er ekki líkamlegt atgervi sem skapar hetju heldur stærð sálar. 
Huldar Örn talaði aldrei illa um nokkurn mann. Hann talaði reyndar lítið yfirleitt í þeim skilningi sem við leggjum oftast í það orð. Samt sagði hann allt sem þarf. Hann tjáði ást sína til þeirra sem standa honum næst. Hann sýndi þeim skýrar en fjölskrúðug orðaflóra megnar hve þakklátur hann var fyrir þá ómældu umhyggju og væntumþykju er hann naut frá fyrsta degi til hins síðasta. Hann kenndi okkur að tjáning er svo margvísleg og treg tunga nær ekki að hefta það. Að tjáning felst í öllu því sem við gefum af okkur til umhverfis okkar. Já, hann kenndi okkur að tjáning á aldrei að meiða neinn heldur vera gefandi og auðgandi. Huldar Örn var kennari af Guðs náð. 
Huldar Örn var svo margt. Hann var töffarinn sem naut þess að vera í gæjalegum fötum og fara á hljómleika með Metallica eða öðrum súper-töffurum sem ég kann ekki að nefna. Hann var prakkarinn og húmoristinn sem gat hlegið sig máttlausan að einhverju góðlátlegu prakkarastriki. Hann var líka vinurinn sem deildi sorgum og gleði með þeim sem önnuðust hann og voru hans. Stórar sálir verða ekki til úr engu. 
Gæfa Huldars Arnar fólst ekki minnst í því atlæti er hann mætti í lífinu. Grunnurinn var lagður í þeim kjarna sem þéttast að honum stendur. Pabbi sem er engum líkur, saman hafa þeir feðgar leiðst í gegnum lífið. Mamma sem elskaði og studdi með ráð og dáð. Systurnar Birta og Margrét og svo Ingibjörg. Öll slógu þau hring utan um Huldar Örn. Þau glöddust með honum á góðum stundum, studdu hann í veikindum og baráttu og báru sorg og þjáningu óttans með honum þegar slíkt steðjaði að. Sagt einfalt: Hann naut ómældrar ástar sinna nánustu. 
Mörgum ber að þakka umönnun Huldars Arnar. Öllum þeim hóp sem ekki berja trumbur en vinna störf sín af alúð í kyrrþey. Orð verða fátækleg í þeim efnum, enda er Huldar Örn sjálfur búinn að margþakka það með allri sinni tilveru. 
Ekkert okkar veit hvað bíður hinum megin landamæranna, en vonandi er Huldar Örn kominn í ævintýralandið í félagsskap allra þeirra sem elskuðu hann og voru á undan honum gengnir. Fari góður drengur í friði. 
Sigurður, Ása og fjölskyldur.
Elsku Huldar frændi. Nú ertu búinn að kveðja þennan heim. 
Eftir situr fjöldi af dásamlegum minningum um þær stundir sem við áttum saman. 
Ég var lánsöm að fá að kynnast þér frá byrjun og þú hafðir margt að gefa og kenndir mér marga hluti. 
Þegar þú áttir heima í Sporðagrunni hlógum við oft saman, hlustuðum á tónlist eða horfðum á sjónvarpið. Þú hafðir sérstaklega gaman af tónlist, og það sem fékk þig til að brosa var líf og fjör. 
Á tímabili keyrðum við saman til vinnu og leikskóla á morgnana og sömu leið til baka á kvöldin. Þá byrjuðum við daginn með hafragraut og spjölluðum saman á leiðinni. Þú hafðir oft mikið að segja og þó þú hafir ekki tjáð þig með orðum þá fannst mér ég oftast geta skilið hvað þú vildir. 
Elsku Inga, Andrés og Birta, þið hafið misst mikið en á þessari leið hafið þið lagt mikið af mörkum til fatlaðra barna. Ég veit að Huldar er stoltur af ykkur og öllum ykkar verkum fyrir hann og önnur börn í hans stöðu. 
Með saknaðarkveðju. Guð veri með ykkur. 
Ásta frænka.
Okkur langar að minnast hans Huldars félaga okkar. Hvar sem Huldar kom náði hann að hafa áhrif á umhverfi sitt með sínu einstaka brosi og góðri nærveru. Eitt af séreinkennum Huldars voru fallegu augun hans en þau sögðu meira en þúsund orð. Huldar var mjög félagslyndur og skemmti sér sjaldan betur en þegar hann var umkringdur fólki. Ekki fannst honum slæmt þegar einhver var að slúðra í kringum hann og breiddist þá bros yfir allt andlitið á honum og oft fylgdi hláturskast með. Þannig geymdi hann mörg leyndarmálin og ef einhverjum var að treysta þá var það honum. Einnig minnumst við Huldars liggjandi uppi í vatnsrúmi með græjurnar í botni að hlusta á góða tónlist eða horfa á bíómynd. Huldar kenndi okkur svo margt með sínum sterka persónuleika og gafst ekki upp þó móti blési. Erum við öll ríkari eftir að hafa fengið að kynnast Huldari. 
Megi fagrar minningar um skemmtilegan ungan mann styrkja syrgjendur á sorgarstundu. 
Sárleg birtist sorgarglíma,
svo hart lagðist, höfuð laut, 
tár með trega, sorgargríma, 
tómarúm við eilífðarbraut. 
Förin hafin, ferðalangur, 
farinn ertu himnavegi, 
sálargeisli sem farangur 
sendur að eilífðardegi. 
Ferðakveðjur færð að lokum, 
ferðalangur blessun hljótir, 
allt frá lífsins endalokum 
ljóss og himnasala njótir. 
(Þórður Guðmundsson) 
Kveðja. 
Vinir í Hólmasundi.
Sofðu rótt, sofðu rótt,
nú er svartasta nótt. 
Sjáðu sóleyjarvönd 
geymdu' hann sofandi í hönd. 
Þú munt vakna með sól 
Guð mun vitja um þitt ból. 
Góða nótt, góða nótt, 
vertu gott barn og hljótt. 
Meðan yfir er húm 
situr engill við rúm. 
Sofðu vært, sofðu rótt 
eigðu sælustu nótt. 
(Jón Sigurðsson frá Kaldaðarnesi.) 
Kæru foreldrar, systkini og aðrir aðstandendur, við vottum okkar innilegustu samúð. Minningin um Huldar Örn mun lifa í huga okkar. Megi Guð og góðir englar geyma drenginn ykkar. 
Starfsfólk Skammtímavistunar Álfalandi 6.
Þó vindar blási á litla logann þinn 
og líka streymi regn - hann blikar þarna! 
Því flýgurðu ekki hátt í himininn 
þar hlýtur þú að vera fögur stjarna. 
(Þýð. Helgi Hálfdánarson.) 
Í dag kveðjum við ljúfan dreng, Huldar Örn. Huldar var með okkur í leik og starfi á Lyngási sl. 18 ár. Hann var að öllu jöfnu lífsglaður, ljúft skap og smitandi hlátur sem kallaði bros hjá okkur öllum. Huldar var mikill rokkari og það er okkur minnistætt þegar hann fór á Metallica tónleikana og brosið fór ekki af honum í marga daga á eftir. Hann var mikil félagsvera og naut þess að spjalla í góðra vina hópi. Óbilandi kjarkur og leiftrandi húmor er okkur ofarlega í huga. 
Kenndu mér klökkum að gráta,
kynntu mér lífið í svip, 
færðu mér friðsæld í huga 
finndu mér leiðir og veg. 
Gefðu mér gullin í svefni, 
gættu að óskum og þrám, 
minntu á máttinn í sálu, 
minning er fegurri en tár, 
Og sjáðu hvar heiður himinn 
handan við þyngstu ský 
er dagur sem dugar á ný. 
(Sigmundur Ernir.) 
Um leið og við vottum fjölskyldu Huldars samúð okkar, þökkum við góðar stundir á liðnum árum. Minningin um yndislegan dreng lifir. 
Starfsfólk á dagheimilinu Lyngási.
Elsku Huldar. Fyrsta minning mín um þig er þegar við bjuggum bæði á Sporðagrunninu, ég trúlega sjö ára gömul og þú þriggja. Margar minningar hafa bæst í hópinn síðan þá. Allar þær stundir sem við áttum saman á Lyngási, sérstaklega árin tvö sem við vorum saman á E stofu. Ég á það þér að þakka að ég átján ára gömul ákvað að byrja að vinna á Lyngási, þar sem ég hef verið með annan fótinn seinustu átta árin. Sú reynsla og þekking sem ég hef fengið úr því starfi er ómetanleg. Ég geymi allar þær góðu minningar sem ég á um þig í hjarta mínu, hvort sem það var hjólastólakeppni, trampolínhopp, kúr í sófanum með tilheyrandi slúðri og hlátri (það var vinsælast) eða hvað annað. 
Elsku Hulsinn minn, mér þykir leiðinlegt að geta ekki fylgt þér í dag en er mjög þakklátt fyrir að hafa getað kvatt þig með knúsi áður en þú kvaddir þennan heim. 
Dvel ég í draumahöll
og dagana lofa. 
Litlar mýs um löndin öll 
liggja nú og sofa. 
Sígur ró á djúp og dal 
dýr til hvílu ganga. 
Einnig sofna skolli skal 
með skottið undir vanga. 
Elsku Inga, Birta, Addi, Ingibjörg, Margrét og aðrir aðstandendur. Guð gefi ykkur styrk á þessum erfiðu tímum. Hugur minn er hjá ykkur. 
Sofðu rótt, elsku vinur. 
Þín vinkona, 
Björg Norðfjörð.
Þá ertu farinn, hetjan mín. Mér finnst þetta enn þá svo óraunverulegt, maður var orðinn vanur því að þú næðir þér upp úr veikindum og yrðir samur við þig, skælbrosandi og glaður. Það verður skrítið að þurfa að venjast því að hafa þig ekki á staðnum, fá ekki aðeins að knúsa þig og kyssa og hlæja með þér. En ég veit að þér líður betur núna á nýjum stað og vitandi það þá líður mér betur, það var svo sárt að vita til þess þegar þér leið illa. 
Síðustu daga hafa rifjast upp svo margar minningar frá þeim rúmu tveimur árum sem ég hef verið svo heppin að fá að þekkja þig. Samt er engin ein minning sem stendur upp úr, allar stundir með þér voru svo einstakar. Þú að hlæja að brussuskapnum í mér og ég alveg miður mín, þetta endaði reyndar alltaf með því að ég fór að hlæja með þér, enda varstu með svo smitandi hlátur. Við að hlusta á einhverja góða tónlist inni hjá þér, skemmta okkur í bíó eða leikhúsi eða á tónleikum, eða kúrandi uppi í vatnsrúmi að horfa á vídeó og ég að fá að halda í hendurnar þínar, þessar mjúku og æðislegu hendur. En besta minningin af þeim öllum er þó brosið þitt fallega, það lýsti upp allt nágrennið og fékk hvern nálægan mann til að brosa með þér. Það er líka það fyrsta sem ég hugsa um þegar ég hugsa um þig. 
Ég er svo þakklát fyrir að hafa fengið að vera hjá þér heila helgi fyrir rúmri viku, þótt það hafi verið erfitt að sjá hversu veikur þú varst þá var það líka svo mikils virði þegar þú vaknaðir um stund og brostir þínu fallega brosi. 
Hulsi minn, þú varst alveg ótrúlegur, sannkölluð hetja. Og daginn sem við komum að kveðja þig þegar útlitið var orðið slæmt, þá fengum við gullbrosið þitt, svona út í annað. Þetta var ógleymanleg stund sem ég ætla að geyma á góðum stað ásamt öðrum minningum um þig. 
Elsku Andrés, Inga, Ingibjörg, Birta og Margrét, ykkur votta ég mína dýpstu samúð. Megi minningin um yndislegan dreng hjálpa ykkur á erfiðri stundu. 
Takk fyrir allt, elsku Huldar minn, þú varst algjört æði. 
Þín vinkona, 
Elva.
Elsku Huldar minn, þrátt fyrir að það sé erfitt að kveðja þig þá veit ég að þér líður betur núna. Kominn á góðan stað þar sem þú getur hlaupið um og gert alla þá hluti sem þú gast ekki áður. Þú kenndir mér margt um lífið, enda alveg einstakur strákur. Ég er þakklát fyrir að hafa kynnst þér. Við vorum góðir vinir og mun ég aldrei gleyma þér, elsku karlinn minn. Þú varst einstaklega glaðvær, með góðan húmor og hafðir gaman af lífinu. Þrátt fyrir mikla fötlun náðir þú að eiga nokkuð gott líf, foreldrar þínir eru einstakir og lögðu mikla áherslu á að þú fengir að njóta alls þess sem hægt væri að njóta og fengir að upplifa sem flest. 
Það eru svo margar minningar sem koma upp í huga mér þegar ég hugsa um þig. Alltaf brosandi með skemmtilegasta hlátur í heimi. Manstu þegar við fórum til Spánar og þú varst svo glaður, hlóst allan tímann og varst algjört æði. Svo í skátaferðalaginu á Úlfljótsvatni, þið Siggi skemmtuð ykkur svo vel og voruð báðir í brjáluðu stuði allan daginn og alla nóttina líka. Sáuð sko til þess að ég og Herdís eyddum ekki tímanum í svefn þarna í sveitinni. 
Þú varst alltaf hrókur alls fagnaðar enda dýrkaður og dáður af öllum sem fengu að kynnast þér. Það er tómlegt í Hólmasundinu án þín, ég er alltaf að bíða eftir að þú komir heim. Ég á eftir að sakna þín svo óskaplega mikið, sakna þess að lúra með þér í vatnsrúminu eða sitja með þig í fanginu og spjalla. 
Elsku Inga, Andrés, Ingibjörg, Birta, Margrét og aðrir aðstandendur, megi guð styrkja ykkur á þessari erfiðu stundu. 
Sjáumst seinna, elsku vinur. 
Þín vinkona, 
Guðrún Vala Jónsdóttir.
Kæri vinur, nú ert þú farinn í annað ferðalag. 
Okkar leiðir lágu saman fyrir 12 árum. Þá varst þú að flytjast í Árlandið. Árin okkar þar voru alveg einstök. Þið krakkarnir svo skemmtileg, þú alltaf brosandi og þurftir mikið að tjá þig. Þú varst svo mikil félagsvera og ekki þótti þér nú leiðinlegt að hlusta á slúðrið í okkur við matarborðið. 
Vinátta, kærleikur og traust myndaðist við fjölskyldurnar. Árin liðu, þú og Villi heitinn, besti vinur þinn að fermast, þið langflottastir. Á unglingsárunum vildirðu stunda félagslíf, hlusta á tónlist, góða bók eða bara fá að vera útaf fyrir þig. 
Það var alltaf mikið um að vera í þínu lífi. Utanlandsferðir, útilegur, svo ekki sé minnst á allar veislurnar sem voru haldnar í Árlandi, afmælisveislur ykkar, jólaboðin og sumargrillin. 
Þegar þú varst átján ára vildir þú fá meira prívat rými og fluttist í Hólmasundið. Þá bauðst þú okkur í þennan líka flotta mat í nýju íbúðina. Svo komst þú í Rjóður í kaffi til okkar með Guðrúnu Völu. Það lá svo vel á þér, nýkominn úr sundi. 
Elsku Huldar Örn, það er svo margs að minnast og gott að eiga góðar minningar um þig. Við trúum því að núna líði þér vel og þú sért í góðum höndum. Kannski eruð þið Villi komnir á bíl og farnir að flauta á stelpurnar, hver veit? 
Elsku Inga, Birta, Andrés, Ingibjörg og Margrét, guð veri með ykkur. 
Bless, elsku Huldar Örn. 
Áslaug og Jóna.
Elsku Huldar. 
Okkur langar að minnast þín í örfáum orðum. Ég man þig svo glaðan á Mallorca; glaður varstu í sólinni og líka í rigningunni, glaður að vera með pabba þínum góða. Flottastur með klútana þína og svo fékkstu «húðflúr» og brettir upp ermarnar á bolnum þínum. Við fórum í bæinn og þú skríktir af gleði yfir öllu sem þú upplifðir. 
Takk fyrir allt sem þú og fjölskyldan þín yndislega hafið kennt okkur. Það var heiður að fá að kynnast þér. 
Guð blessi minningu þína. 
Láttu nú ljósið þitt,
loga við rúmið mitt. 
Hafðu þar sess og sæti, 
signaði Jesú mæti. 
(Höf. ók.) 
Eins láttu ljósið þitt 
lýsa í hjarta mitt, 
skína í sál og sinni, 
sjálfur vaktu þar inni. 
Lát húmið milt og hljótt 
hlúa að mér í nótt 
og mig að nýju minna 
á mildi arma þinna. 
Ég fel minn allan hag 
einum þér nótt og dag, 
ljósið af ljósi þínu 
lifi í hjarta mínu. 
(Sigurbjörn Einarsson.) 
Elsku Andrés, Ingibjörg, Birta, Margrét og Inga. Megi englarnir vaka yfir ykkur öllum. 
Gréta og Gunnar.
Góður vinur okkar, hann Huldar, er farinn. Við kynntumst þessum yndislega dreng árið 1996 þegar við hófum störf á heimili hans að Árlandi 9. Huldar tókst á við fötlun sína af miklu æðruleysi og alltaf var stutt í brosið. Hann var mikill húmoristi og naut lífsins á sínum forsendum. Okkur þótti mjög vænt um Huldar og komum til með að sakna hans mikið. 
Við viljum votta fjölskyldu hans, Ingu, Birtu, Andrési, Ingibjörgu, Margréti og öðrum aðstandendum okkar innilegustu samúð. Megi guð styrkja ykkur á þessum erfiðu tímum. 
Guðný og Ólafía.
Nú sit ég hér og kveð góðan vin minn og sannkallaða hetju, hann Huldar Örn. 
Ég kynntist þér fyrst þegar ég byrjaði að vinna í Hólmasundinu árið 2003. Strax þá myndaðist vinskapur á milli okkar sem verður mér ævinlega kær. Þú kenndir mér svo margt um lífið og minntir mig sífellt á það að sama hvað bjátar á, þá er brosið ávallt einhverstaðar handan hornsins. Þú varst alveg einstakur að því leyti að þú varst ætíð brosandi og ljómaði ég öll þegar þú brostir, því þú varst með svo fallegt bros. Með brosi þínu náðir þú að heilla flestalla upp úr skónum og þá sérstaklega þá kvenmenn sem þú hittir á förnum vegi. Þú varst einn af þeim sem lífga upp daginn bara með því að taka þátt í honum og vera í samhljómi við okkur hin. Þú varst og ert elskaður af öllum þeim sem þig þekktu, enda ekki annað hægt því þú varst svo hlý og góð manneskja. 
Þegar mér var sagt að þú lægir veikur á spítala og að þér væri vart hugað líf, hugsaði ég með mér að þú værir hinn eini sanni Hulsi sem hefði 9 líf og að þú myndir ná þér upp úr þessum veikindum og vera kominn heim áður en ég vissi af. Þú varst Huldar sem varst svo sterkur og svo mikil hetja allt þitt líf, sem náðir þér upp úr veikindum þínum sama hversu svart útlitið væri. En nú var baráttu þinni fyrir betri líðan lokið, þjáningin var þín og þolinmæði þín var á þrotum. 
Ég mun ætíð minnast þín þegar ég heyri lagið Sunrise sem Norah Jones söng. Ég vakti þig iðulega með því að syngja það lag fyrir þig á morgnana og fékk það þig oft á tíðum til að vakna kátur með bros á vör. 
Ég vil trúa því að þú sért kominn á miklu betri stað núna þar sem þér líður alveg ofsalega vel og ert að upplifa allt það sem þú fórst á mis við í þessu lífi. Ég geymi minningar um góðan ungan mann, kveð Hulsa með sárum söknuði og bið um styrk á þessum erfiðum tímum fyrir Andrés, Ingu, Ingibjörgu, Birtu og Margréti. 
Þín vinkona 
Ingibjörg Elín Jóhannsdóttir.
Elsku Huldar Örn, ég á svo margar fallegar minningar um þig. 
Þú varst yndislegur og fallegur í alla staði, bros þitt gat alveg brætt mann. Eins og þegar ég, Elva og Guðrún komum til þín á spítalann, þá varst þú orðinn mjög veikur, þá opnaðir þú augun, og brostir svo fallega til okkar. Það er eitthvað sem ég mun aldrei gleyma. Þetta lýsti þér alveg, gast alltaf brosað þótt það væru erfiðir tímar hjá þér. 
Ég vil kveðja þig með þessu ljóði sem mér finnst lýsa þér svo vel. 
Ég sendi þér kæra kveðju,
nú komin er lífsins nótt. 
Þig umvefji blessun og bænir, 
ég bið að þú sofir rótt. 
Þó svíði sorg mitt hjarta 
þá sælt er að vita af því 
þú laus ert úr veikinda viðjum, 
þín veröld er björt á ný. 
Ég þakka þau ár sem ég átti 
þá auðnu að hafa þig hér. 
Og það er svo margs að minnast, 
svo margt sem um hug minn fer. 
Þó þú sért horfinn úr heimi, 
ég hitti þig ekki um hríð. 
Þín minning er ljós sem lifir 
og lýsir um ókomna tíð. 
(Þórunn Sigurðardóttir.) 
Elsku Inga, Andrés, Ingibjörg, Birta og Margrét, ég votta ykkur mína dýpstu samúð og megi Guð styrkja ykkur á erfiðum stundum. 
Minning þín lifir í hjarta mínu. Þín vinkona 
Elísabet Jenný.
Komið er að kveðjustund og langar okkur til þess að minnast Huldars vinar okkar með nokkrum orðum. 
Kallið er komið,
komin er nú stundin, 
vinaskilnaðar viðkvæm stund. 
Vinirnir kveðja 
vininn sinn látna, 
er sefur hér hinn síðsta blund. 
Margs er að minnast, 
margt er hér að þakka. 
Guði sé lof fyrir liðna tíð. 
Margs er að minnast, 
margs er að sakna. 
Guð þerri tregatárin stríð. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guð þér nú fylgi, 
hans dýrðarhnoss þú hljóta skalt. 
(V. Briem.) 
Við vinkonurnar eigum margar góðar minningar um Huldar Örn, bæði úr Hólmasundi og úr Árlandi. 
Huldar var einstakur persónuleiki, alltaf stutt í brosið og hláturinn, sama hvað á gekk í hans lífi og alltaf var hann til í að prakkarast svolítið með okkur. Minning hans lifir í hjörtum okkar. 
Elsku Inga, Andrés, Ingibjörg, Birta og Margrét. Megi góður guð styrkja ykkur og styðja í sorg ykkar. 
Elsku Hulsi, taktu nú eins og einn sprett fyrir okkur. Þar til næst... 
Þínar vinkonur; 
Erna Sigríður og Svava Björk.
Sárt er vinar að sakna.
Sorgin er djúp og hljóð. 
Minningar mætar vakna. 
Margar úr gleymsku rakna. 
Svo var þín samfylgd góð. 
Daprast hugur og hjarta. 
Húmskuggi féll á brá. 
Lifir þó ljósið bjarta, 
lýsir upp myrkrið svarta. 
Vinur þó félli frá. 
Góða minning að geyma 
gefur syrgjendum fró. 
Til þín munu þakkir streyma. 
Þér munum við ei gleyma. 
Sofðu í sælli ró. 
(Höfundur ók.) 
Elsku Huldar. 
Þakka þér fyrir allar minningarnar sem þú veittir mér. Ég mun alltaf muna eftir ferðinni okkar til Mallorca sem við fórum, öllum þeim stundum sem við áttum saman við að hlusta á tónlist inni hjá þér og tala saman. Það var alltaf hægt að tala um hvað sem er við þig og mér fannst alltaf eins og þú vissir alveg hvað ég væri að segja. Ég vil líka þakka þér fyrir allt sem þú hefur kennt mér, ég átti aldrei von á því að einstaklingur eins og þú myndir nokkurn tímann hafa svona mikil áhrif á mig. Það verður skrýtið að koma og heimsækja vini okkar í Hólmasundi núna eftir að þú hefur yfirgefið okkur. Þín mun verða sárt saknað en ég veit að þér líður vel núna þar sem þú ert. 
Ég votta Andrési, Ingu, Ingibjörgu, Birtu og Margréti alla mína samúð og þakka þeim fyrir allar þær stundir sem ég hef átt með ykkur og Huldari. 
Hvíldu í friði. 
Þinn vinur, 
Jóhann Gunnar.
