Áhyggjur af svindli í brezku kosningunum fara nú vaxandi vegna gífurlegrar fjölgunar kjósenda, sem hafa óskað eftir að fá að senda atkvæði sitt í pósti. Um 15% skráðra kjósenda hyggjast kjósa í pósti og um 20% kjósenda í London, samkvæmt könnun blaðsins Evening Standard . Í kosningunum 2001 nýttu 3,9% þennan möguleika.
Reglur um póstkosningu voru rýmkaðar í Bretlandi fyrir síðustu kosningar til að vinna gegn minnkandi kjörsókn. Kjósendur þurfa nú ekki lengur að tilgreina ástæðu fyrir að óska eftir að fá sendan kjörseðil. Blaðamaður Evening Standard komst auðveldlega yfir kjörseðla nokkurra kjósenda í ýmsum kjördæmum í London. 
Póstkosningin var misnotuð herfilega í sveitarstjórnarkosningum í Birmingham í fyrra. Stuðningsmenn Verkamannaflokksins settu þá upp «kosningasvikaverksmiðju» í yfirgefinni vörugeymslu og sendu fjölda atkvæðaseðla til kjörstjórnar í nafni kjósenda, sem höfðu ekki hugmynd um hvað þeir kusu. Dómur féll í síðasta mánuði og voru kosningar í sex hverfum borgarinnar ógiltar. Sagði dómarinn að fyrirkomulag póstkosningarinnar «væri bananalýðveldi til skammar». 
Dómurinn var mörgum Bretum verulegt áfall. «Menn gleymdu að slá nægilega varnagla í póstkosningakerfinu,» sagði David Butler, fyrrverandi stjórnmálafræðiprófessor við Nuffield College í Oxfordháskóla, við Morgunblaðið . «Þetta er sorglegt, vegna þess að framkvæmd kosninga í Bretlandi var orðin mjög hnökralaus.» 
Ekki tími til úrbóta
Malcolm Rawlings, yfirmaður kosningamála í stjórnarskrárráðuneyti Bretlands, vildi ekki taka jafndjúpt í árinni er hann ræddi við erlenda blaðamenn í London í gær. Hann spáði því að póstkosningin myndi stuðla að því að auka kjörsókn frá síðustu kosningum, en þá var hún aðeins rúm 59%. «Svindlið í Birmingham hefur orðið til þess að ráðherrar hafa lagzt rækilega yfir málið, en við höfum ekki haft tóm til að hrinda í framkvæmd tillögum til úrbóta,» segir Rawlings, og bætir við að málið verði tekið upp eftir kosningar. 
Sendinefnd kosningaeftirlitsmanna frá Öryggis- og samvinnustofnun Evrópu (ÖSE) fylgist með kosningunum í Bretlandi. Urður Gunnarsdóttir, upplýsingafulltrúi ÖSE, segir að póstkosningin sé eitt af því, sem stofnunin skoði við framkvæmd kosninganna. «Þetta er eitt dæmi um að jafnvel í grónum lýðræðisríkjum mega menn ekki sofna á verðinum,» segir hún.
