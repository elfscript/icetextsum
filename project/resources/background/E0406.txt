TÖKUR á hinni vinsælu framhaldsmynd Sjóræningja Karíbahafsins: Bölvun Svörtu perlunnar hafa valdið usla á eyjunni Dominica í Karíbahafinu. 
Charles Williams, höfuð Carib-ættbálksins, sem í eru alls um 3.500 manns, hefur hvatt fólk sitt til að sniðganga myndina því hún sýni forfeður þeirra ranglega sem mannætur. Senan sem um ræðir gerist um miðja myndina þegar persóna Johnny Depp, sjóræninginn Jack Sparrow, er látinn stikna yfir eldi. 
Williams hafði frá upphafi verið mótfallin því að myndin yrði tekin á eyjunni en félst á það af tillitssemi við ættfólk sitt sem leyst betur á það og fékk enda hlutverk í myndinni fyrir um 6 þúsund kr. á dag. 
Disney hefur sent frá sér yfirlýsingu vegna þessa. « Sjóræningjar Karíbahafsins: Dauðs manns kista er ævintýramynd full af gríni, rómantík og ímynduðum atriðum úr hugarheimi handritshöfundanna. Við getum ekki gefið neitt upp um söguþráðinn en getum sagt að þær eyjar og ættbálkar sem koma fram í myndinni eru skálduð og felst í því engin tilvísun í ákveðinn hóp fólks.» 
Myndin er sú fyrri af tveimur framhaldsmyndum sem verið er að kvikmynda samhliða í Karíbahafinu. Dauðs manns kista verður frumsýnd sumarið 2006 og búast má við því að þriðja myndin, sem enn hefur ekki hlotið nafn, verði sýnd árið 2007.
