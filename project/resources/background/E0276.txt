HÆSTIRÉTTUR hefur vísað frá dómi máli karlmanns, sem ákærður var fyrir að hella eldfimu lími á nokkrar hurðir í kjallara fjölbýlishúss í Reykjavík og leggja eld að með þeim afleiðingum að eldur læsti sig í hurð á einni geymslunni og olli skemmdum. Maðurinn var í héraðsdómi dæmdur í 5 mánaða skilorðsbundið fangelsi.
Fram kemur í dómi Hæstaréttar, að enginn tjónþola hafði gert refsikröfu í málinu. Við rannsókn málsins lagði hins vegar formaður húsfélagsins fram slíka kröfu fyrir hönd félagsins samkvæmt ákvörðun stjórnar þess. Hæstiréttur taldi, að ekki væri unnt að líta á húsfélagið sem þann sem misgert var við í skilningi almennra hegningarlaga, enda tilheyrðu þær eignir sem skemmdust séreignarhlutum einstakra íbúðareigenda í húsinu. Var málinu því vísað af sjálfsdáðum frá héraðsdómi. Málið dæmdu hæstaréttardómararnir Ingibjörg Benediktsdóttir, Jón Steinar Gunnlaugsson og Ólafur Börkur Þorvaldsson.
