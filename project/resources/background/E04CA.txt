Ólafur Arnar Hilmarsson fæddist í Lækjarhvoli á Fáskrúðsfirði 23. september 1964. Hann lést 24. apríl síðastliðinn. Foreldrar hans eru Þórunn Ólafsdóttir, f. 1. febrúar 1948, og Hilmar Gunnþórsson, f. 17. október 1943, d. 24. apríl 1995. Systur Ólafs eru Sigurbjörg Hilmarsdóttir, f. 2. september 1966, sambýlismaður hennar er Karl Hjaltested, þeirra börn eru Sunna Marín og Kristján Karl. Berglind Hilmarsdóttir, f. 22. febrúar 1970, sambýlismaður hennar er Stefán Friðriksson, synir þeirra eru Aron Örn, Arnór og Andri. Bryndís Hilmarsdóttir, f. 28. janúar 1975, dóttir hennar er Hilma Sól.
Ólafur hóf sambúð með Jóhönnu Sjöfn Eiríksdóttur 1. september 1984 á Fáskrúðsfirði. Foreldrar hennar eru Eiríkur Magnússon, f. 15. ágúst 1928, og Gunnþórunn Jónsdóttir, f. 10. desember 1937, bændur í Hólmatungu í Jökulsárhlíð. Börn Ólafs og Jóhönnu eru: Þórunn Alda, f. 5. mars 1985, Helgi Snævar, f. 22. maí 1986, og Björgvin Snær, f. 26. júní 1994. 
Ólafur lauk námi í húsasmíði frá Verkmenntaskóla Austurlands 1. apríl 1990. Ólafur stundaði sjómennsku, en tók sér mörg hlé frá henni til að sinna smíðum og prófaði ýmis önnur störf, s.s. lögreglustörf og húsvörslu í grunnskólanum. 
Útför Ólafs Arnars verður gerð frá Fáskrúðsfjarðarkirkju í dag og hefst athöfnin klukkan 14. 
Elsku hjartans Óli minn. Óréttlætið er mikið, en þessu fáum við ekki breytt. Hvern óraði fyrir því þegar þú fórst í vinnuna þennan morgun kl. tíu að við fengjum ekki að sjá þig aftur. Við sem hlökkuðum öll svo til að þú kæmir í land og yrðir meira hjá okkur. Hafsjó eigum við af minningum, ekkert nema góðum, einstakur barnakarl varstu, þess fengu okkar börn svo sannarlega að njóta og mörg, mörg fleiri.
Mig langar að kveðja þig með þessum orðum sem kær vinkona sendi okkur, en þau segja allt sem segja þarf: 
Þú ert okkur kær, svo undur kær
og sárt við munum þín sakna. 
Um vangana renna nú sorgartár, 
minningarnar vakna. 
Ástvinur, faðir, bróðir og sonur, 
allt þetta varstu með sanni. 
Skarðið er stórt, það verður ei fyllt, 
skarðið í okkar ranni. 
Í hjarta mér harmurinn hamast og gnýr, 
þú varst ástin mín, vinur minn besti. 
Ég hugsa um fallegu augun þín brún, 
í huganum brosið þitt festi. 
Nú stöndum við saman hönd í hönd 
og hægfara förum við fetið. 
Við reynum að finna hinn rétta veg, 
þótt hrelli okkur harmahretið. 
Ó, gerðu það, Guð, taktu hann í fang 
og blíðlega leiddu í ljósið. 
Við hinkrum um stund, og hittumst á ný 
og saman þá leiðumst í ljósið. 
(Berglind Ósk Agnarsdóttir.) 
Takk fyrir allt, þú varst mér allt. 
Þín 
Jóhanna.
Elsku pabbi minn. 
Með þessum fátæklegu orðum þarf ég að kveðja þig í bili. Hvar svo sem þú ert núna þá heldur minning þín hjartanu mínu gangandi, og þar mun ég geyma þig svo lengi sem það slær. 
Mér líður eins og ég sé aftur orðin litla stelpan sem bíður bara eftir því að fá pabba sinn heim af sjónum. Þó ekki væri nema til að knúsa hann einu sinni enn og segja honum hvað mér þykir vænt um hann og að hann sé besti pabbi í heimi. Því það varstu svo sannarlega. 
Sama hversu upptekinn eða þreyttur þú varst hafðirðu alltaf tíma fyrir okkur, fjölskylduna þína. Þú varst ekki vanur að setja sjálfan þig í fyrsta sæti. Fjölskyldan var alltaf númer eitt og ef einhver þurfti á þér að halda varstu alltaf rokinn af stað með það sama til að redda málunum. Þér tókst alltaf að sjá spaugilegu hliðina á hlutunum, og með þína einstöku orðheppni að vopni hittu skotin þín og brandararnir oftar en ekki í mark. Í kjölfarið fylgdi svo alltaf sama prakkaraglottið. 
Þú hafðir mikinn áhuga á tónlist og er plötusafnið þitt eftir því. Við eyddum ófáum stundum saman með allt í botni, enda gátum við alltaf komið okkur saman um á hvað ætti að hlusta. 
Ég man sérstaklega eftir því þegar við vorum tvö heima í fyrrasumar og Helgi bróðir var staddur á Metallica-tónleikunum. Ég var ekkert sérlega hrifin af því að komast ekki, og ekki varð það til að kæta mig þegar Helgi hringdi til að leyfa okkur að heyra brot af herlegheitunum. Þá varst þú ekki lengi að rjúka til og skella Rolling Stones á fóninn, hækkaðir svo að þakið nánast lyftist af húsinu og sagðir með strákslega prakkaraglottinu þínu «við rokkum þá bara hér í staðinn». Svona varst þú. Áttir alltaf til lausn á öllu. 
Í öllum tómleikanum og sorginni sem fyllir hjörtu okkar þessa dagana, pabbi minn, þá er gleðin yfir því að hafa átt jafn yndislegan pabba og þig ljós í myrkrinu. 
Mér finnst viðeigandi að kveðja þig með þessum fallegu orðum hans Megasar, sem við héldum bæði svo mikið upp á. 
Tíminn flýgur áfram og hann teymir mig á eftir sérog ekki fæ ég miklu ráðið um það hvert hann feren ég vona bara að hann hugsi svolítið hlýlega til mínog leiði mig á endanum aftur til þín. 
Ég gaf þér forðum keðju úr gulli um hálsinn þinnsvo gleymdir þú mér ekki í dagsins amstri nokkurt sinní augunum þínum svörtu horfði ég á sjálfan mig um hríðog ég vonaði að ég fengi bara að vera þar alla tíð. 
Það er margt sem angrar, en ekki er það þó biðinþví ég sé það fyrst á rykinu hve langur tími er liðinnog ég skrifa þar eitthvað, með fingrinum,sem skiptir öllu máliþví að nóttin mín er dimm og ein, og dagurinn á báli. 
Já, og andlitið þitt málað, hve ég man það alltaf skýrtaugnlínur og bleikar varir, brosið svo hýrt. 
Jú ég veit vel að ókeypis er allt það sem er best,en svo þarf ég að greiða dýru verði það sem er verst. 
Ég sakna þín í birtingu að hafa þig ekki við hlið mérog ég sakna þín á daginn, þegar sólin brosir við mérog ég sakna þín á kvöldin þegar dimman dettur áen ég sakna þín mest á nóttunni, er svipirnir fara á stjá. 
Svo lít ég upp og sé við erum saman þarna tværstjörnur á blárri festingunni sem færast nær og nærég man þig þegar augu mín eru opin hverja stunden þegar ég nú legg þau aftur fer ég á þinn fund (Megas.) 
Takk fyrir allt, elsku pabbi minn. 
Þín 
Þórunn.
Elsku pabbi, það eru fá orð sem geta lýst sorg minni þegar nóttin leggst yfir, svo dimm og köld og nýr dagur ætlar aldrei að rísa. En ljósið læðist nú samt í gegn þegar hugur minn fer að reika og ég hugsa um allar stundirnar sem við áttum saman. Í tæp nítján ár fékk ég að njóta manngæsku þinnar sem virtist engin takmörk hafa, aldrei hitti ég barn sem ekki hændist að þér og oftar en ekki tók það nú svolítinn tíma að kveðja ef þú varst í heimsókn þar sem börn voru. Það var eitthvað óskiljanlegt við það hvernig þú náðir til barna, þar á meðal mín, þú áttir svo auðvelt með að gíra þig niður á mitt plan, þú varst svo lítill þegar þú lékst við mig en svo stór þegar ég þurfti á því að halda. Ég gleymi aldrei sjóferðinni okkar fræknu þegar ég var tíu ára, þú tókst mig með í stuttan túr fyrir sjómannadag og við lentum í þvílíkum haugasjó að mér fannst, en ég var ekki sjóveikur. Það var ekki fyrr en ég hafði ælt út alla stakkageymsluna og þú varst farinn að standa aukavaktir á rúmstokknum hjá mér að ég viðurkenndi það. 
Þú hafðir einstakt lag á að gera allt svo spennandi, sama hversu lítill hluturinn var þá voru útskýringarnar þínar svo einbeittar og einfaldar að þær kröfðust athygli. Ein stund er mér þó afskaplega minnisstæð, það var jarðarförin hans Hilmars afa, þó ég hafi aðeins verið níu ára þá man ég hvernig þú kreistir á mér höndina og ég kreisti eins fast og ég gat því mér fannst ég ekki mega bresta. Þú hafðir alltaf svar við öllu, alveg sama hvað það var, eins og núna um páskana fékk ég málshátt sem var: Amboðalaus er jafnframt handalaus. Ég man ekki hversu marga ég spurði hvað þetta merkti áður en ég loksins kom heim og spurði þig, þú svaraðir án þess að hugsa, «amboð eru orf og ljár». Svona var alltaf hægt að spyrja þig, þú hafðir alltaf svarið þótt að stundum þætti þær nú öruggara að fletta því upp. En þær eru margar spurningarnar sem verða að bíða betri tíma en ég efast ekki um að svörin bíða þegar við hittumst næst og ég get bara vonað að biðin verði þér styttri en hún verður mér. 
Hver á að halda í höndina á mér nú, tíu árum síðar, þegar ég nú fylgi þér, þeir þarfnast þín víst víðar. 
Viltu samt lofa að hugsa um mig hvert svo sem vegurinn liggur og mundu að hver sem að þekkir þig hann gefur ekki, hann þiggur. 
Helgi Snævar Ólafsson.
Kristur minn ég kalla á þig, 
komdu að rúmi mínu, 
gjörðu svo vel og geymdu mig, 
Guð í skjóli þínu. 
Elsku pabbi, þessa bæn kenndir þú mér þegar ég var lítill. 
Að kveðja þig, pabbi minn, er svo sárt, 
mig langar svo að þér að halla. 
Ég ávallt mun hafa þig fast mér við hlið, 
ó, pabbi minn, á þig ég kalla. 
(Berglind Ósk Agnarsdóttir.) 
Þú varst ekki bara pabbi minn heldur líka minn allra besti vinur. Takk fyrir allt sem þú gerðir fyrir mig. Það er gott að eiga ekkert nema góðar minningar um þig. 
Þinn elskandi sonur 
Björgvin Snær.
Um stræti rölti ég 
og hugsa um horfinn veg 
á kinnar mínar heit falla tár. 
Allt sem áður var eru nú minningar 
því aldrei aftur koma þau ár. 
(Gylfi Ægisson.) 
Elsku Óli minn. Ekki óraði mig fyrir því þegar þú komst til mín fyrir mánuði að það yrði okkar síðasti fundur. Þú varst hress og kátur að vanda og varst búinn að plana margt skemmtilegt í sumar með fjölskyldunni. En það fór á annan veg, og nú ert þú horfinn burt frá okkur öllum sem þótti svo vænt um þig. Ég þakka fyrir að þú varst sonur minn. Á þig gat ég alltaf treyst og þú varst mér svo góður, elsku vinurinn minn. Ég þakka þér fyrir allar okkar stundir saman. 
Hvert örstutt spor var auðnuspor með þér, 
- hvert andartak er tafðir þú hjá mér 
var sólskinsstund og sæludraumur hár, 
minn sáttmáli við guð um þúsund ár. 
(H. Laxness.) 
Kveðja. 
Mamma.
Elsku kæri bróðir, þá ertu farinn. Þú kvaddir þennan heim langt fyrir aldur fram, sama dag og pabbi okkar gerði fyrir tíu árum, hinn 24. apríl. Fréttirnar komu sem reiðarslag, hrifinn burt frá fjölskyldu og ástvinum, engin viðvörun - ekkert. Ekki annað tækifæri, bara allt búið í einni svipan. Við sitjum hér eftir frosin og innantóm og skiljum ekkert, svo kemur reiðin, mikið getur heimurinn verið grimmur og hver er tilgangurinn með þessu öllu. Sumir tala um tilviljanir, aðrir segja að þær séu ekki til og tala um forlögin. Voru þetta spilin sem þú fékkst úthlutað? Er það svoleiðis? Fáum við bara spil í hendurnar þegar við fæðumst? Er þetta þá kannski bara spurning um heppni hvaða spil og hvernig við fáum? Varst þú þá bara búinn með þín? Svona getur maður endalaust vellt hlutunum fyrir sér en endað samt alltaf á byrjunarreit,við fáum víst ekki svör við þeim spurningum sem leita á okkur, sama hversu heitt við óskum þess. Við verðum bara að treysta því að einhver tilgangur sé með þessu öllu, sama hversu ranglátt lífið getur verið. 
Elsku Óli, þú sem varst svo hlýr og góður, svo mikill fjölskyldumaður og sérlega mikill barnakall, hvað þú varst hrifinn af kútnum mínum þegar þú komst að heimsækja mig um daginn. Þú varst líka alltaf boðinn og búinn að rétta öllum hjálparhönd þegar á þurfti að halda, óeigingjarn og fórnfús. Nú er höggvið enn stærra skarð í þessa fjölskyldu og á svona stundum sér maður hversu mikilvægt er að gefa sér tíma til að rækta sambandið við fjölskyldu sína og vini, því enginn veit hvað gerist á morgun. 
Elsku Jóhanna, Þórunn Alda, Helgi Snævar og Björgvin Snær, megi guð og englarnir vaka yfir ykkur á þessum erfiðu tímum sem framundan eru. 
Kveðja. 
Þín systir 
Berglind.
Elsku Óli bróðir. 
Ég neita að trúa því að þú sért farinn fyrir fullt og allt. Hjartað mitt er kramið af sorg. 
Fyrsta hugsunin þegar fréttin kom, guð er ekki til, það getur ekki verið. 
Af hverju varst þú tekinn frá okkur? Fyrir tíu árum var pabbi tekinn frá okkur sama dag, 24. apríl, og nú þú, elsku bróðir, ég vil þakka þér fyrir allt sem þú hefur gefið mér, þú skilur við okkur með góðar minningar, þú sem alltaf varst svo rólegur og húmorinn á réttum stað, fjölskyldufaðir af öllu hjarta, þú færðir okkur Þórunni, Helga Snævar og Björgvin Snæ, svo er það hún Jóa þín. Þau voru þér allt. 
Sem betur fer áttu þau þig sem pabba og eiginmann og ég átti þig sem besta bróður. 
Frumburður mömmu, og eini sonur hennar og sá besti. 
Í minningu minni til þín er brosið þitt, og brúnu augun þín, svo sposkur og kátur, alltaf stutt í prakkarann. 
Ég minnist þín á minn hátt í hjarta mínu, átt þú pláss við hlið pabba, þið tveir saman á öðrum stað í mikilvægum verkefnum, og alltaf glaðir. Það er erfitt að sætta sig við dauða þinn. Tilgangurinn er einhver, við komumst að því þegar við deyjum, og hittum þig á förnum vegi, þá veit ég hvað dauðinn er, en núna er ég full af reiði og sorg, hvernig getur það verið að þú aðeins fertugur, og kominn í frí frá sjónum til að vera heima hjá fjölskyldunni í sumar, allt sem þú ætlaðir að gera í sumar, öll plönin, öll ævintýrin sem voru í bígerð, ég veit þú gerir þessa hluti með þeim þó þú verðir ekki sjáanlegur. 
Ég bið um styrk fyrir Jóu mína, Þórunni, Helga Snævar, Björgvin Snæ, mömmu, og okkur systur í okkar miklu sorg. 
Elsku Óli bróðir, þú gerðir oft skuggana bjarta, þú gafst okkur allt sem áttir þú til af örlátu elskandi hjarta. 
Takk fyrir að vera bróðir minn. 
Þín litla systir, 
Bryndís.
Bros og glettnisglampi í augum - spurning til tvíburanna hvort þeir ætli á sjó með Ljósafellinu eða Hoffellinu á sjómannadaginn - hann vissi svarið en jafnframt að þeir hefðu gaman af spurningunni. 
Innlit: vantar ykkur ekki fisk? Þurfið þið pössun fyrir strákana? Spjall um bækur, litið í bókahillu hvort þar væri eitthvað að finna til fróðleiks og skemmtunar á sjónum, og svo fylgdu gjarnan nokkrar góðar sögur yfir kaffibolla eða rauðvínsglasi. 
Þegar við fluttum á Fáskrúðsfjörð var Jóhanna Sjöfn ein af fáum sem við þekktum þar. Það kom fljótt í ljós að það var gott að eiga hennar fjölskyldu að í nýju umhverfi og þar var hlutur Óla stór. Hann var einn af þeim sem gefa sér tíma til að sinna fjölskyldu og vinum og hann hafði mikið dálæti á börnum og þau á honum. Síðast þegar hann leit hér inn gaf hann sér einmitt góðan tíma til að leyfa tvíburunum að sýna sér leikina sem þeir voru nýbúnir að læra í tölvunni. Upp í hugann koma óteljandi hlýjar minningar um skemmtileg atvik frá samskiptum þeirra eins og þegar þeir voru yngri og ákváðu að Óli væri bróðir hans Björgvins Snæs af því að þeir væru báðir vinir þeirra. 
Óli var fróður um margt, hafði skemmtilegan húmor og ljúft skap. Hann hafði gott vald á þeirri list að segja sögur og kunni ógrynni af þeim, jafnt úr samtímanum sem af gömlum Fáskrúðsfirðingum. Og ekki spillti þegar hann hermdi dálítið eftir söguhetjunum í leiðinni. 
Það var gott að leita til Óla, fá ráð eða aðstoð varðandi viðhald á húsinu eða önnur verk og mikið var heppilegt að hann leit inn einmitt þegar verið var að byrja að setja forstofuskápinn saman, þá var nú ekki lengi verið að redda hlutunum. 
Minningin um góðan vin deyr ekki. 
Jóhanna, Þórunn Alda, Helgi Snævar, Björgvin Snær og aðrir aðstandendur Ólafs Arnars, við vottum ykkur okkar dýpstu samúð. Megi guð gefa að þið öðlist styrk til að takast á við sorgina og söknuðinn. 
Líneik, Magnús og börn.
Kæri vinur, ég sit við gluggann, horfi út á sjóinn og hugsa til þín. Það er alveg óskiljanlegt að þú skulir vera farinn, svona fyrirvaralaust. 
Minningarnar streyma í gegnum hugann og margar eftirminnilegar stundir rifjast upp. Þú varst ávallt hrókur alls fagnaðar og naust þín vel í góðra vina hópi. Þú hafðir einstakt lag á að skemmta fólki með sögum og eftirhermum. 
Eftir að við fluttum að austan áttum við ófá samtölin og var þér umhugað um hvernig okkur liði og hvernig strákarnir hefðu það. Tómas var þér ofarlega í huga og það var þægilegt að finna. En fjölskyldan þín var þér allt, betri pabba er vart hægt að hugsa sér. Það var alltaf notalegt að heimsækja ykkur í Sandgerði og er mér minnisstætt þegar við heimsóttum ykkur á Frönsku dögunum 2002. Það voru ógleymanlegar stundir. 
En nú er komið að kveðjustund, kæri vinur. Þín á eftir að verða sárt saknað. 
Elsku Jóhanna, Þórunn Alda, Helgi Snævar og Björgvin Snær. Við Helga Steinunn, Tómas Þór og Steinar Darri sendum ykkur okkar innilegustu samúðarkveðjur á þessari erfiðu stundu. 
Þorgils.
Kallið er komið, 
komin er nú stundin, 
vinaskilnaðar viðkvæm stund. 
Vinirnir kveðja 
vininn sinn látna, 
er sefur hér hinn síðsta blund. 
Far þú í friði, 
friður Guðs þig blessi, 
hafðu þökk fyrir allt og allt. 
Gekkst þú með Guði, 
Guðs þér nú fylgi, 
hans dýrðarhnoss þú hljóta skalt. 
(V. Briem.) 
Í dag kveð ég kæran vin minn og nágranna, hann Óla fermingarbróður, er lést sunnudaginn 24. apríl. 
Þessi sunnudagur var eins og aðrir sunnudagar fram undir hádegi en þá kom reiðarslagið er mér var tjáð að Óli væri dáinn. Hvað getur maður gert annað en að verða reiður? Og maður spyr sig spurninga líkt og hvernig hægt er að hrifsa menn úr blóma lífsins bara sí svona og allt búið? Og maður spyr sig eins og svo oft áður við svipaðar aðstæður: Hver er eiginlega tilgangurinn með því að svipta konu og börn þessari ást og umhyggju er þau hafa notið fram til þessa? Við leitum öll svara en fáum þau aldrei og reynum þess í stað að ímynda okkur þau til að geta huggað syrgjandi ástvini. 
Óli var sjómaður til margra ára og hafði tekið þá ákvörðun að koma og vinna í landi og njóta þess að vera nálægt fjölskyldu sinni, en hann var mikill fjölskyldumaður og fátt var skemmtilegra en að sækja hann og Jóhönnu heim og fá molakaffi þar á bæ, en því miður var dvölin hans alltof stutt og hann var tekinn burt úr okkar lífi. 
Óli og Jóhanna eiga þrjú börn, Þórunni Öldu, 20 ára, Helga Snævar, 19 ára, og Björgvin Snæ, á 11. ári. 
Elsku Jóhanna, Þórunn Alda, Helgi Snævar og Björgvin Snær, ég veit að orð eru lítils megnug á svona stundum en ég mun biðja Guð að gefa ykkur þann styrk sem þarf til að lifa án Óla og muna allar fallegu og yndislegu minningarnar um hann. 
Ég vil senda Tótu, mömmu Óla, systrum hans, ömmu, frænkum, frændum og öðrum aðstandendum mínar innilegustu samúðarkveðjur. 
Ef þú ferð á undan mér
yfir í sælli veröld. 
Taktu þá á móti mér 
með þín sálarkeröld. 
(Þórbergur Þórðarson.) 
Jóhanna Hauksdóttir.
Kæri vinur. Hvað getur maður sagt, hvað getur maður gert? Þú ert farinn, dáinn, óskiljanlegt. Hvernig gat þetta gerst? 
Hann Óli vinur okkar er farinn úr þessu lífi og ekkert fær því breytt, hversu heitt sem við þráum það, hversu mikið sem við vildum gefa til að fá hann til baka verður það ekki. Hrifinn burt úr faðmi fjölskyldunnar, burt frá eiginkonu og börnunum þremur, móður og systrum. Bráðkvaddur í vinnu sinni á dánardegi föður síns sem einnig varð bráðkvaddur og lést fyrir tíu árum, þyngra en tárum taki. 
Hann Óli vinur okkar var alltaf hress og kátur, traustur vinur, góður félagi. Sjómaður til margra ára en var loksins að koma í land, langþráð stund fyrir hann og fjölskylduna alla. Þau hjónin, Jóhanna og Óli, voru afskaplega samhent, fjölskyldan var þeim svo mikils virði og allt vildu þau gera fyrir aðra ef eitthvað bjátaði á eða eitthvað vantaði voru þau til staðar. Við eigum þeim meira að þakka en orð fá lýst. Þegar við þurftum að fara til Danmerkur í febrúar á síðasta ári allt að því fyrirvaralaust, og ekki auðvelt koma fjórum börnum fyrir, voru þau mætt: Getum við ekki hjálpað? Henni Jóhönnu okkar óx það ekki í augum að bæta við sig heimili með fjórum börnum og svo yndislegt var það að Óli kom í land og var heima þessa viku sem við vorum í burtu. Börnin okkar hændust svo að þeim og yngsta barnið, Davíð, þá rúmlega tveggja ára, sá ekki sólina fyrir Óla og hefur verið mikil vinátta og væntumþykja þeirra á milli síðan. Davíð litli spyr núna: Pabbi, af hverju dó Óli vinur minn? Mamma, fæ ég aldrei að sjá Óla frænda minn aftur? Hvað getur maður sagt? Sorgin er svo mikil, sviðinn svo sár. 
Nú ertu farinn burt mér frá.
Flest virðist svart í þessum heimi. 
Hugurinn dapur fer um horfinn veg. 
Hart var að þurfa að kveðja ljúfa stund. 
Eflaust ég seint þig fæ að sjá, 
samt þinni mynd ég aldrei gleymi; 
og meðan hér á jörð ég andann dreg 
enn lifir von um endurfund. 
Minningin kveikir sviðin sár 
söknuðurinn mikill er. 
Daga og nætur ár eftir ár 
ert þú í hjarta mér. 
(Sig. Ægisson.) 
Elsku Jóhanna okkar, Þórunn Alda, Helgi Snævar og Björgvin Snær, við stöndum í svo mikilli þakkarskuld við ykkur og heitum honum Óla okkar því að standa við bakið á ykkur og hjálpa ykkur og styðja eins og við mögulega getum. Guð almáttugur styrki ykkur og blessi. Kæra Tóta og dætur og Sibba amma, ykkar missir er mikill og orð eru svo lítils megnug. Við biðjum góðan Guð að vaka yfir ykkur. 
Blessuð sé minning yndislegs drengs, Ólafs Arnars Hilmarssonar. 
Dagbjört og Anders.
Þú skalt verða stjarna mín Drottinn
yfir dimm höf 
yfir djúpa dali 
og eyðimerkur 
ég geng í geisla þínum 
og eitt sinn mun geisli þinn verða að gullstigaþar sem ég geng upp fagnandi skrefum. 
(R.Ó.) 
Elsku Jóhanna, Þórunn Alda, Helgi Snævar og Björgvin Snær. Okkar innilegustu samúðarkveðjur. Guð styrki ykkur á þessum sorgartímum og veiti ykkur huggun. 
Starfsfólk Grunnskóla
Fáskrúðsfjarðar. 
Á laugardagsmorguninn hitti ég Óla Hilla, eins og Ólafur var alltaf kallaður. Hann var að taka sjógallann sinn í land og var búinn að fá frí á sjónum til að vinna í landi einhvern tíma og sagði mér að það væri ekki til setunnar boðið því hann ætti að fara að vinna strax við löndun á kolmunna. Sunnudagurinn rann upp bjartur og fallegur, eins og allir vordagarnir hafa verið, kolmunninn streymdi að landi og mikið um að vera í okkar fallega bæ. Óli var að sinna vinnu sinni við löndun, og þá, allt í einu, án fyrirvara, án viðvörunar, án þess að nokkuð væri hægt að gera, var hann kallaður til starfa í öðrum heimi. Spurningarnar hrannast upp. Af hverju? Hvers vegna? Af hverju Óli, sem virtist vera í fullu fjöri og átti svo margt ógert með börnum sínum, eiginkonu, ættingjum og vinum? 
Fjölskyldan sem situr eftir fyllist reiði, örvæntingu, engin svör eru á reiðum höndum. Hvers vegna er Guð svona ósanngjarn? Hvað er svona mikilvægt að kallið komi svona fljótt og svona snöggt? Við finnum mörg svör í hinni heilögu bók, mörg svör sem ekki eru studd rökum, en við verðum að reyna að trúa þeim, verðum að reyna að leita svara svo við öðlumst sálarró. 
Óli var búinn að vera háseti í mörg ár á Ljósafelli og matsveinn í afleysingum. Að auki var hann trúnaðarmaður skipverja þar lengst af og hafa kynni mín af honum komið mikið í gegnum þau samskipti sem við höfum haft vegna starfa okkar. Einnig kynntist ég Óla vel ásamt fjölskyldu hans við leik og störf í sunddeild Leiknis. Aldrei bar skugga á samskipti okkar þó svo okkur greindi oft á eins og gengur og gerist enda sköruðust hagsmunir oft. 
Óli byrjaði ungur á sjó en fór í land og lærði húsasmíði og vann við það um nokkurt skeið. Óli þótti góður verkmaður og var fljótur til þegar vantaði fólk til starfa. Hann var mikill lestrarhestur og nálægt því að vera alæta á bækur, en þó sótti hann mest í bækur sem veittu honum ýmiss konar fróðleik. En fyrst og fremst var Óli fjölskyldumaður, góður og natinn faðir, eiginkonan og börnin voru hans líf og yndi. 
Fyrir hönd Kaupfélags Fáskrúðsfirðinga og Loðnuvinnslunnar hf. vil ég þakka Ólafi fyrir vel unnin störf og gott samstarf. 
Við Guðrún þökkum Óla fyrir samfylgdina og góð kynni. 
Elsku Jóhanna, Þórunn Alda, Helgi, Björgvin Snær, Tóta og aðrir ástvinir. Ég bið Guð að styðja ykkur og styrkja í sorg ykkar og ég veit að góðar minningar um Óla munu hjálpa ykkur að sjá ljósið aftur. Guð veri með ykkur. 
Eiríkur Ólafsson.
Í Óla fór saman gáfaður maður og skynsamur. Hann var yngri en ég en var alltaf jafningi okkar eldri. Hann vissi sínu viti og sýndi skynsemi með mannlegri breytni sinni. Ég öfundaði hann stundum fyrir umburðarlyndið og víðsýnina, hvað hann gat verið þolinmóður heimilisfaðir og yndislegur félagi. Hann lifði fyrir börnin sín og konu. 
Ég veit að Óla hefði fátt leiðst meira en væmni í eftirmælum. Hann var hreinn og beinn í samskiptum við mig og ég veit að hann kom fram af lipurð við sitt samferðafólk. 
Ein fyrsta myndin sem ég man eftir honum var frá Miðgötunni á Fáskrúðsfirði, sem nú kallast Hamarsgata. Þá fór Óli reglulega með langafa sínum niður í Kompaní upp úr hádeginu. Þórlindur gamli leiddi Óla sinn og ég, í minni hnýsni, sá hversu samband þeirra var náið. Þeir töluðu um heima og geima og hurfu síðan aftur heim á Lækjarhvol þar sem Óli tók til við lesturinn. 
Óli var einn víðlesnasti og fróðasti maður sem ég hef kynnst. Fróðleikur hans var ekki bara bundinn við fræðibækur og skáldsögur, heldur sótti hann líka í sagnasjóð sveitunga okkar. Honum þótti fátt skemmtilegra en að geta vísað til okkar eldri manna úr heimabyggð. Hann þekkti hundrað ár aftur í tímann, jafnvel miklu lengur en það, og hann var góður sögumaður. 
Því miður gáfust okkur Óla allt of fá tækifæri til þess að spjalla saman síðustu árin. Við gerðum okkur reyndar far um að hittast þegar hann var í bænum og það voru alltaf fagnaðarfundir. Við hefðum getað brallað svo margt saman. 
Kristján Þorvaldsson.
