Í neyslusamfélagi eins og Íslandi hafa margir tilhneigingu til að bera sig saman við nágrannann. Sumir verða alveg miður sín þegar fólkið í næsta húsi fær sér nýjan bíl og taka ekki gleði sína fyrr en þeir hafa eignast einn slíkan, helst flottari. Slíkur samanburður er fremur mannskemmandi en hvetjandi og kyndir aðeins undir öfund og óánægju með það sem fólk hefur. «Það er eins og að lenda á tunglinu [ . . . ] rosalegt kaupáreiti,» segja Ómar Valdimarsson og Dagmar Agnarsdóttir í viðtali við Bergþóru Njálu Guðmundsdóttur um viðbrigðin að koma hingað heim eftir nokkurra ára dvöl í Asíu, þar af síðastliðin tvö ár í Indónesíu. Þau hjónin tóku sig fyrir nokkrum árum upp úr velsældinni hér og fluttust til álfunnar í austri þar sem Ómar gerðist sendifulltrúi Rauða krossins. Síðasta ár starfaði hann við uppbyggingu eftir flóðbylgjuna, sem reið yfir á öðrum degi jóla 2004. Meira en 150 þúsund manns dóu samstundis og heilu borgirnar og bæirnir sópuðust burt. Líklega væri öllum hollt að hugsa frekar til og bera aðstæður sínar saman við fólk á hörmungarsvæðum sem þessum og þær milljónir manna, sem eru á hrakhólum allt sitt líf og eygja enga von um betri tíð. Þótt neyð og allsleysi fólksins renni Ómari til rifja segist hann hafa lært að láta ekki bugast. Þvert á móti hafi hann fengið meiri trú á lífið. «Það virðist endalaust vera hægt að leggja á sumt fólk og það klórar sig alltaf út úr því. Og þá fer maður að hugsa: Ef hann getur brosað núna, hvað er ég þá að væla?» Einmitt. Ekki eru ungmennin í Ný-ung, ungliðahreyfingu Sjálfsbjargar, að væla þótt margar hindranir séu á vegi þeirra. Í Tímaritinu í dag kemur fram að auk þess að taka þátt í Vetrarhátíð í Reykjavík um næstu helgi fari þau í meðmælagöngur en ekki mótmælagöngur og snúi ýmsu á haus eins og þau orða það.
