Hilmar Jensson gítarleikari er landskunnur fyrir djassgítarleik og starfsemi með Tilraunaeldhúsinu sem starfsemi þess er helguð ýmsum tilraunum í tónlist. Í kvöld bætir hann enn skrautfjöður í hatt sinn, en þá verður fluttur eftir hann í Langholtskirkju konsert fyrir rafgítar og blásarasveit sem hann kýs að kalla «Líðan eftir atvikum...« Flytjendur verða Blásarasveit Reykjavíkur, en Hilmar leikur á gítar. Stjórnandi er Tryggvi M. Baldvinsson.
Þetta er í fyrsta sinn sem Hilmar semur fyrir svo stóra hljómsveit þótt hann hafi samið grúa laga og lengri verka fyrir smærri hljómsveitir. Hann segir verkið þannig tilkomið að Blásarasveitin leitaði til hans um að semja fyrir sig verk, en til þess fékk hún styrk frá Menningarborgarsjóði. «Það er ákveðin tilhneiging að líta á Blásarasveitina sem einskonar lúðrasveit, en það er gríðarlegur metnaður í hljómsveitinni og menn hafa verið iðnir við að panta verk. Mér þykir það ekki síst virðingarvert að þeir skuli ekki leita á hefðbundin mið þegar þeir hafa pantað verk, eins og sést á því að þeir leita til manns eins og mín að semja fyrir sig tónverk.» 
Hilmar hófst handa við tónsmíðarnar síðasta vor, en hann segir að vinnan hafi verið mun meiri en hann áttaði sig á í fyrstu. Síðasta sumar fór þannig meira eða minna í að semja verkið og síðan bjó hann það til flutnings í vetur. Þrátt fyrir hina miklu vinnu segist hann gjarnan vilja semja fleiri hljómsveitarverk; «þetta var gríðarlega skemmtilegt þótt það hafi verið óheyrileg vinna». 
Hilmar segir að hann hafi ekki sett sér neinar reglur þegar hann hófst handa, hann byrjaði einfaldlega að semja og lét eyrun ráða för. Helsta glíman í tónsmíðinni sjálfri var við gítarinn, hvernig hann gæti látið hann passa inn í verk þar sem svo ólík gerð hljóðfæra væri í aðalhlutverki. «Ég átti erfitt með að heyra fyrir mér hvernig ég átti að passa sjálfur inn í þetta, hvernig ég gæti nýtt gítarinn í verkinu, enda er mjög erfitt að eiga við gítarhljóm eftir að búið er að slá hann ólíkt til dæmis hljóm í blásturshljóðfærum. Á endanum ákvað ég að spila með mjög bjagaðan gítarhljóm allan tímann,» segir Hilmar og bætir við að hann hafi verið nánast í sömu stöðu og aðrir hljóðfæraleikarar verksins þegar kom að því að læra að spila sinn hluta, hann hafi samið svo erfiðan part fyrir sig að hann hafi þurft að leggja hart að sér við æfingar til að ráða við hann. «Minn hluti er hræðilega erfiður og ég get engum um kennt nema sjálfum mér. Ég samdi verkið án þess að vera með hljóðfæri við höndina og spáði því aldrei í það hvernig væri að spila það sem ég var að semja. Fyrir vikið má segja að á köflum sé gítarhlutinn millimetra frá því að vera óspilandi,» segir Hilmar. 
Hilmar segir ekki ljóst fyrr en á hólminn er komið hversu langt verkið sé, það fari eftir því hve menn treysti sér að spila það hratt, en á þeim hraða sem það er skrifað er það um fimmtán mínútur. «Það teygist kannski eitthvað úr því, enda á það eflaust eftir að breytast eitthvað nú þegar við erum að æfa það, maður nær aldrei fullkominni yfirsýn yfir verk fyrr en maður heyrir það með hljómsveit.» 
Eins og fram kemur segist Hilmar gjarnan vilja semja fleiri verk fyrir stærri hljómsveitir. Hann segist líka hafa gengið með það í maganum lengi að semja tónverk fyrir ólík hljóðfæri en þau sem hann fæst við alla daga, til að mynda verk fyrir strengjakvartett eða álíka. «Ég er ekki að verða tónskáld, ef svo má segja, en mér fannst þetta afskaplega skemmtileg vinna og ég á örugglega eftir að semja meira í þessa veru.» 
Eins og getið er verða tónleikarnir í kvöld í Langholtskirkju og hefjast kl. 20:00. Auk verks Hilmars eru á efnisskránni verkið Sowetan Spring eftir skoska tónskáldið James MacMillan og Sinfónía í B-dúr eftir Paul Hindemith.
