SOUTHAMPON tekur á móti toppliði Chelsea á heimavelli sínum, St.Marys, þar sem liðið er ósigrað í hálft ár í deildinni eða í tólf leikjum. Leikurinn í dag verður 250. heimaleikur Southampton í úrvalsdeildinni en liðið hefur átt sæti í deild þeirra bestu óslitið frá árinu 1978. Oft hefur það staðið tæpt hjá því að falla og eins og oft áður er Southampton í fallbaráttunni í dag, er einu stigi frá fallsæti, og þarf nauðsynlega á stigum að halda. Chelsea þarf 14 stig af þeim 24 sem eru í pottinum til að innbyrða fyrsta meistaratitil sinn í hálfa öld og það annan í 100 ára sögu félagsins. Chelsea hefur aðeins tapað einum leik í úrvalsdeildinni á yfirstandandi leiktíð, gegn Manchester City um miðjan október í fyrra en hefur síðan þá unnið 18 leiki og gert þrjú jafntefli. Chelsea hefur unnið síðustu sex útileiki sína í deildinni og hefur haldið marki sínu hreinu í fimm þeirra. 
Petr Cech, Tékkinn í marki Chelsea, getur slegið met í efstu deild takist honum að halda hreinu en honum og fimm öðrum markvörðum hefur tekist að halda hreinu í 22 leikjum á einu tímabili. Arjen Robben er kominn aftur á sjúkralistann hjá Chelsea og þá er óvíst hvort Eiður Smári Guðjohnsen verði með, en hann gat ekki leikið með íslenska landsliðinu á dögunum vegna meiðsla á læri.
