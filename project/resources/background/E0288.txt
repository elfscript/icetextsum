Það skipti miklu máli fyrir Mary Robinson að geta bent á þá staðreynd að á Íslandi hefði kona, Vigdís Finnbogadóttir, verið forseti frá 1980 er hún hóf baráttu sína fyrir því að verða kjörin forseti Írlands 1990. Vigdís hefði gefið henni trúverðugleika sem forsetaframbjóðandi og áhrifin hefðu m.a. verið þau, að brátt hafi kona gegnt embætti forseta Írlands í 21 ár samfleytt; en sem kunnugt er tók Mary McAleese við af Robinson 1997 og var nýverið kjörin til annars sjö ára kjörtímabils.
Mary Robinson flutti erindi í Háskólabíói í gær á tveggja daga ráðstefnu sem haldin var í tilefni 75 ára afmælis Vigdísar Finnbogadóttur. Robinson var forseti Írlands 1990-1997 og mannréttindafulltrúi Sameinuðu þjóðanna 1998-2003. Hún vottaði Vigdísi virðingu sína í upphafi erindis síns og rifjaði í kjölfarið upp opinbera heimsókn Vigdísar til Írlands og samstarf þeirra á vettvangi samtaka sem konur, sem verið hefðu þjóðhöfðingjar eða áhrifakonur í stjórnmálum, hefðu sett á laggirnar. Vigdís var fyrsti formaður þeirra en Robinson er hins vegar sjálf nú í forsvari þeirra. 
Og Robinson rifjaði líka upp opinbera heimsókn sína til Íslands í maí 1996. «Þetta var mjög eftirminnileg för því okkur gafst tækifæri til að skoða hluta af ykkar fallega landi.» 
Sagði hún að það hefði verið alveg sérstakur heiður að fá að gróðursetja tré í Vinaskógi. 
Mannréttindi hafa ekki sömu merkingu í hugum allra
Robinson hrósaði Vigdísi fyrir að hafa sett menningu og tungumál í forgrunn í störfum sínum. Lýsti hún því sjónarmiði að það tungumál sem menn notuðu, þau orð sem þeir veldu til að lýsa hlutunum, skipti oft sköpum. Þessu hefði hún áttað sig á strax í upphafi forsetaferils síns á Írlandi. Sagðist Robinson hafa lagt sérstaka áherslu á að skapa symbólísk hughrif með orðavali sínu. Hún hefði t.d. lýst því yfir kvöldið góða fyrir fimmtán árum, er búið var að telja upp úr kössunum í írsku forsetakosningunum, að hún hygðist «kveikja ljós í glugga forsetahallarinnar til minningar um alla þá Íra sem neyðst hefðu til að flytjast á brott til annarra landa». 
Sagði hún að þetta orðaval sitt hefði haft mun meiri og langvinnari áhrif en hana gat grunað. Á heimsóknum hennar til annarra landa, einkum þar sem stór hópur fólks af írsku bergi brotið býr, hefði henni hvarvetna verið tekið vel. Fólk hefði sagt við hana, «við vitum að þú hefur kveikt ljós í glugganum og viljum að þú vitir að það skiptir okkur máli». 
Með þessu hefði hún náð að skapa samhljóm og samkennd meðal alls þess fólks sem teldi sig tilheyra stórfjölskyldunni írsku. 
«Ég lærði líka þegar ég varð mannréttindafulltrúi SÞ hversu miklu máli tungumálið skipti, að orðið mannréttindi hefur ekki sömu merkingu í hugum allra,» sagði Robinson síðan. Fyrir suma snerust mannréttindi um pólitísk og borgaraleg réttindi, réttinn til að iðka trú, frelsi frá ofsóknum o.s.frv.; fyrir aðra skiptu efnahagsleg- og menningarleg réttindi meira máli. Var hún þar að vísa t.d. til landa eins og Kína. Hún hafi komist á þá skoðun að leiða þyrfti saman ólík sjónarmið með því að hverfa aftur til þeirrar grundvallarhugsunar sem fælist í mannréttindayfirlýsingunni; að allir menn eigi að fá að njóta allra mannréttinda. 
Harmar tungumálið sem notað var í kjölfar 11. september
Robinson gerði hryðjuverkaárásirnar á Bandaríkin 11. september 2001 að umtalsefni en þær áttu sér stað á meðan hún gegndi starfi mannréttindafulltrúa SÞ. Hún sagðist hafa barist fyrir því, en mistekist að ná sínu fram, að hugtakið «glæpur gegn mannkyni» yrði notað um árásirnar. Að rætt yrði um hryðjuverkamennina sem «hræðilega glæpamenn» sem öllum bæri að stuðla að að yrðu leiddir fyrir lög og rétt. 
«Tungumálið, orðalagið, sem strax varð ofan á var hins vegar allt annars eðlis. Stríð og hryðjuverk voru inntak þess.» 
Robinson sagði að eftir að hafa nú um nokkurt skeið verið búsett í Bandaríkjunum áttaði hún sig betur á því hversu mikið áfall árásirnar voru fyrir Bandaríkjamenn. «Það skýrir hvers vegna tungumál stríðsins festist í sessi. Það var ráðist á okkur, við eigum í stríði, hugsaði fólk.» 
Sagði Robinson að afleiðing þessa atburðar væri sú að mannkynið væri illa klofið og að dregið hefði úr virðingu fyrir mannréttindum. 
Eftir að Robinson lét af embætti mannréttindafulltrúa SÞ 2003 langaði hana til að vinna áfram að framgangi siðferðilegra sjónarmiða, mannréttinda, á tímum hnattvæðingar. Fer hún nú fyrir samtökum er nefnast «Realizing Rights: Ethical Globalization Initiative» sem aðsetur hafa í New York. Gerði hún grein fyrir áherslum þessara samtaka í erindi sínu í gær en þar er einkum horft á þrjá þætti: viðskipti og þróunarmál, heilbrigðismál og búferlaflutninga (e. migration). 
Falla undir þessa flokka ýmis helstu hagsmunamál þróunarlanda og fátækari íbúa heimsins; Robinson ræddi m.a. mikilvægi þess að þróunarríkin fengju aðgang að mörkuðum í Evrópu og Bandaríkjunum en væru ekki tolluð upp í topp. Fyrir þessi ríki væri um lífsspursmál að ræða, rétt fólksins þar til að lifa sómasamlegu lífi. Hún sagði að hvað heilbrigðismálin varðaði beindu samtökin einkum sjónum sínum að heilbrigði kvenna og benti Robinson á að hlutfall kvenna meðal HIV-smitaðra í Afríkulöndum sunnan Sahara væri meira en 60%. 
Hvað búferlaflutninga varðaði þá vildu samtökin vekja athygli á því að á sama tíma og vörur og viðskipti hefðu verið gefin frjáls, þá hefðu ýmsar hömlur verið settar við tækifærum fólks til að flytja annað og skapa sér betra líf. «Búferlaflutningar eru hin mannlega birtingarmynd hnattvæðingarinnar. Við verðum að stjórna þeim, en við þurfum að gera það með þeim hætti að við viðurkennum að allir sem leggja land undir fót njóta grundvallar mannréttinda,» sagði hún. 
Robinson sagði það ánægjuefni hversu margir hefðu látið fé af hendi rakna, eða reitt aðra aðstoð af hendi, til fórnarlamba flóðbylgjunnar í Asíu nýverið. Þriðjungur heimila í Bandaríkjunum hefði til að mynda látið eitthvað af hendi rakna. Þetta sýndi að framlag allra skipti máli og að allir gætu beitt sér til góðs og séð það bera árangur. Hitt væri staðreynd að 30.000 börn dæju á degi hverjum í heiminum sem ekki þyrftu að deyja, úr hungri eða af völdum farsótta. «Spurningin er hvers vegna við gerum ekki eitthvað í því. Hvers vegna beinum við ekki orku okkar þannig að við þessu sé hægt að bregðast?» sagði Mary Robinson. 
david@mbl.is
