«KANNSKI væri það best fyrir alla aðila að leysa upp Strætó bs. Kannski borgar það sig fyrir okkur hér í bæ að endurvekja gamla Almenningsvagna og reka þetta sjálfir, sjálfsagt með betri hætti en í samstarfi við borgina,» segir Gunnar Ingi Birgisson, bæjarstjóri í Kópavogi, og bendir á að hann hafi löngum gagnrýnt þann aukna kostnað sem fólst í sameiningu SVR og Almenningsvagna á sama tíma og þjónustan í Kópavogi hafi ekki batnað. 
«Við höfum viljað gera reksturinn hagkvæmari með því t.d. að bjóða út aksturinn og nýta þannig einkaframtakið, en fulltrúar Reykjavíkur hafa ekki viljað heyra á það minnst. Þeir hafa áfram viljað hafa þetta rekið af borginni og ekki viljað ræða eina eða neina hagræðingu. Vinstri-grænir hafa viljað eyða sem mestum peningum í strætó, alveg sama hvernig það er gert. Þeir vilja bara reka alla íbúana inn í strætó hvað sem það kostar. Við í Sjálfstæðisflokknum viljum hins vegar virða valfrelsi einstaklingsins.» 
Aðspurður segir Gunnar Ingi menn hafa gert sér vonir um að stofnun Strætó bs. myndi leiða til bættrar þjónustu og lækkunar á kostnaði, en að það hafi ekki verið raunin, heldur þvert á móti. Spurður hvað valdi því segir Gunnar Ingi ástæðurnar margar. Bendir hann á að nýja leiðakerfið sé, að hans mati, skrýtið og veltir upp þeirri spurningu hvort stjórnun byggðasamlagsins sé nógu góð. «Þannig hafa fulltrúar Reykjavíkur t.d. ekki viljað ræða það einu orði að keyra minni vagna á þeim leiðum þar sem fáir farþegar eru og hafa tíðni ferða minni þar sem minnsta álagið sé.» 
Spurður hvers vegna fulltrúar Kópavogsbæjar hafi valið að sitja hjá þegar nýi kjarasamningurinn við starfsmannafélagið var samþykktur aðeins með atkvæðum Reykjavíkurborgar og Hafnarfjarðar segir Gunnar Ingi að menn hafi valið að sitja hjá sökum þess að ekki hafi legið nægar upplýsingar fyrir um raunverulegan kostnað kjarasamninganna. «Ég held að öll kurl séu ekki komin til grafar í þessu máli, um það hvað launahækkanir voru raunverulega miklar.»
