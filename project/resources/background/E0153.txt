Jóhanna Jónsdóttir fæddist á Brekkum í Rangárþingi ytra í Rangárvallasýslu 10. nóvember 1915. Hún lést á dvalar- og hjúkrunarheimilinu Grund aðfaranótt 31. mars síðastliðinn og var útför hennar gerð frá Bústaðakirkju 8. apríl. 
Amma mín. Ég er svo lánsöm að hafa átt þig sem ömmu í tæp 24 ár. Þú varst svo hýr og mikil krúsídúlla. Þrátt fyrir háan aldur hef ég sjaldan séð jafnspræka manneskju. 
Þó svo að minnið væri farið að leika dálítið á þig undir lokin þá mundir þú eftir æsku þinni eins og hún hefði gerst í gær. Leyndist fullt af sögum í pokahorninu hjá þér, þegar ég kom til þín í heimsóknir. Líkt og í einni af sögum þínum sé ég fyrir mér að þú sért nú þegar búin að stelast til að fara í buxur af bróður þínum og hleypur um í haganum eins og þú hafir ekki gert neitt annað allt þitt líf. 
Ég mun aldrei gleyma þeim skiptum sem þú tókst í höndina á mér og sveiflaðir henni fram og aftur á meðan þú fórst með vísur, með bros á vör og þykir mér því viðeigandi að enda þetta með einni slíkri: 
Leiddu mína litlu hendi,
ljúfi Jesús, þér ég sendi 
bæn frá mínu brjósti sjáðu 
blíði Jesús að mér gáðu. 
(Ásmundur Eir.) 
Elsku amma mín, ég mun sakna þín sárt, en þeirra fallegu minninga sem ég á um okkar samverustundir mun ég ávallt minnast með bros á vör. Þú munt alltaf eiga stóran hlut í hjarta mínu. 
Þín ömmustelpa, 
Kristín.
Elsku langamma. 
Vertu yfir og allt um kring 
með eilífri blessun þinni. 
Sitji Guðs englar saman í hring 
sænginni yfir minni. 
(Sig. Jónsson.) 
Hjartans knús. 
Þitt langömmubarn 
Rakel María Ósmann Jónsdóttir.
Okkur systur langar til að minnast hennar Hönnu okkar með nokkrum orðum. Þó hún væri kannski orðin södd lífdaga þá fyllist hugur okkar af sorg en jafnframt góðum minningum. 
Nú eru þau öll farin systkinin frá Sumaliðabæ nema uppeldisbróður þeirra sem er pabbi okkar. Þessi systkin voru eins og hornsteinar í lífi okkar, svo heilsteypt og góð, það er eiginlega sama um hvert þeirra maður hugsar. Það er einhvern veginn svo skrýtið þegar svona heil kynslóð er horfin. Við erum sammála að margar af okkar bestu æskuminningum tengjast heimsóknum til Hönnu frænku okkar og Steins, ýmist í Hólmgarðinn þar sem oft var glatt á hjalla eða í sumarbústaðinn þeirra Bólstað, þangað sem okkur fannst alveg sérstakt að koma. 
Seinna eftir að Steinn var dáinn og við komnar með okkar fjölskyldur héldum við áfram að heimsækja Hönnu í Sólheimana og seinna á Minni Grund og alltaf var tekið jafn vel á móti manni. 
Hanna var gull af manni, alltaf hress og glettin og smitaði alla í kringum sig. Hlý en samt ákveðin og við minnumst þess hvað hún hafði sérstaklega gott lag á börnum. Hún var dugleg og hjálpsöm og er okkur ofarlega í minni öll sú umhyggja sem hún sýndi Rúnu systur sinni í veikindum hennar. Enda var eins og eitthvert ljós slokknaði þegar Rúna dó í fyrra. 
Elsku pabbi, Erna, Þórhallur, Nína, Guðrún, Guðjón, Lauga og fjölskyldur, við sendum ykkur innilegar samúðarkveðjur. 
Ég horfi í ljóssins loga 
sem lýsir í hugskot mitt, 
og sé á björtum boga 
brosandi andlit þitt. 
(Snjólaug Guðmundsdóttir.) 
Sólbjört og Hjördís
Hilmarsdætur. 
Ég vil með fáum orðum minnast með þakklæti elskulegrar vinkonu okkar Jóhönnu Jónsdóttur frá Sumarliðabæ eða Hönnu eins og hún var alltaf kölluð af fjölskyldunni. Hanna var næsti nágranni okkar til margra ára en hún og Steinn maður hennar áttu sumarhús hér á Bólstað og voru aðeins nokkrir metrar á milli húsa okkar. 
Við biðum með tilhlökkun á hverju vori eftir að Hanna kæmi í bústaðinn. Það var eins og allt lifnaði við þegar hún kom hress og kát með börn sín eða barnabörn. Þá var sannarlega sumar í nánd. Hér dvaldi hún oftast langt fram á haust. Það voru ófáar gönguferðirnar sem við fórum austur á Mosa á sumarkvöldum eða sátum við eldhúsborðið og spjölluðum saman. Hanna var fróð, víðlesin og skemmtileg dugnaðarkona. 
Fyrir allar þær góðu samverustundir sem við áttum með Hönnu bæði hér á Bólstað og í Hólmgarðinum, heimili hennar í Reykjavík, vil ég þakka af heilum hug og síðast en ekki síst vil ég þakka henni fyrir alla þá hjálp og elskulegheit sem hún veitti tengdamóður minni Margréti Friðriksdóttur í hennar erfiðu veikindum. 
Blessuð sé minning Hönnu. 
Þó í okkar feðra fold 
falli allt sem lifir. 
Enginn getur mokað mold 
minningarnar yfir. 
(Bjarni Jónsson frá Gröf.) 
Klara Andrésdóttir.
