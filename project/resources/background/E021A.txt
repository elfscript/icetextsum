Bæjarstjórn Snæfellsbæjar er óánægð með að nýtt útibú Fiskistofu skuli ekki vera í Snæfellsbæ og vísar til þess að þar sé útibú Hafrannsóknastofnunar og mikils afla sem á land kemur. Sjávarútvegsráðherra tilkynnti nýlega opnun fjögurra nýrra útibúa Fiskistofu og flutning á veiðieftirliti þangað. Eitt þessara útibúa er í Stykkishólmi.
Í ályktun sem bæjarstjórn Snæfellsbæjar samþykkti samhljóða er fagnað þeirri ákvörðun ráðherra að flytja hluta af starfsemi veiðieftirlits út á land. «Hins vegar vekur það athygli að alls staðar annars staðar en á Snæfellsnesi er þessi starfsemi höfð þar sem mikill afli berst á land og starfsemi Hafró er þar einnig. Í ljósi þess vekur það furðu að þessi starfsemi Fiskistofu skuli ekki hafa verið staðsett í Snæfellsbæ,» segir í ályktuninni. Vakin er athygli á því að á síðasta ári hafi borist á land í Snæfellsbæ 27.899 tonn af fiski, í Grundarfirði 11.356 tonn og í Stykkishólmi 5.019 tonn. 
«Á undanförnum árum hefur því þannig háttað til að þegar opinber störf hafa komið á Snæfellsnes þá hafa þau flestöll verið sett á einn stað og spurning hvort það sé opinber stefna ríkisstjórnarinnar að öll störf á vegum hins opinbera á þessu svæði skuli fara þangað,» segir ennfremur í ályktuninni.
