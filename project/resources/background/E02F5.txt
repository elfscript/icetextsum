FORMAÐUR Félags kaþólskra leikmanna hér á landi, Gunnar Örn Ólafsson, segir kjör Joseps Ratzingers sem nýs páfa leggjast vel í sig. Allir kaþólskir menn hljóti að fagna kjörinu, sem og heimsbyggðin öll.
Í og með kom kjörið Gunnari á óvart en miðað við bakgrunn Ratzingers sé ekki að vænta mikilla breytinga í Páfagarði. Þó sé aldrei hægt að útiloka það. 
«Þetta er alveg einstakur maður, mikill lærdómsmaður sem ritað hefur fjölda bóka,» segir Gunnar Örn um Ratzinger, sem hefur sem kunnugt er tekið sér nafnið Benedikt XVI, eða sextándi. 
Hann segir að miðað við að fram hafi farið þrjár eða fjórar atkvæðagreiðslur hafi verið mikil eining meðal kardinálanna um nýjan páfa. Helmingi fleiri atkvæðagreiðslur hafi þurft við kjör Jóhannesar Páls II á sínum tíma. 
Jóhannes Páll kom hingað til lands árið 1989. Spurður hvort Ratzinger hafi þá verið með í för telur Gunnar svo ekki vera. 
Gunnar Örn bendir á að íslensk þýðing á vinsælli bók Jóhannesar Páls páfa, Yfir þröskuld vonar , sé tilbúin og komi fljótlega út.
