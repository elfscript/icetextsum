ÍSLENSKU friðargæsluliðarnir Steinar Örn Magnússon og Haukur Grönli, sem særðust í sprengjuárásinni á Kjúklingastræti í Kabúl 23. október sl. ásamt Stefáni Gunnarssyni, eru gáttaðir á þeirri ákvörðun Tryggingastofnunar ríkisins að synja þeim um bætur vegna slyssins.
Eins og fram hefur komið í Morgunblaðinu er ákvörðun TR reist á þeirri forsendu að friðargæsluliðarnir, þrír að tölu, hafi ekki slasast í vinnuslysi heldur í frítíma sínum. 
«Ég taldi mig vera tryggðan frá því ég fór frá Íslandi og þar til ég kom aftur,» sagði Steinar Örn. «Þetta kom mér því mjög á óvart og við sættum okkur ekki við þessa niðurstöðu TR.» Steinar Örn segir hugsanlegt að misskilningur í upplýsingaflæði milli TR og Íslensku friðargæslunnar hafi átt sinn þátt í að svona fór. 
Haukur Grönli tekur í sama streng og segir niðurstöðu TR hreint ótrúlega með því að haldið sé fram að hann hafi ekki verið í vinnunni þegar slysið varð. «Við lentum í árás og það var mál manna að við hefðum bjargað lífi yfirmanns okkar. Auðvitað vekur það furðu að við skulum ekki fá bætur.»
