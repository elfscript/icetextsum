LEIKRITIÐ Mýrarljós eftir Marinu Carr er sýnt um þessar mundir á Stóra sviði Þjóðleikhússins. Þar segir frá Hester nokkurri og fjölskyldu hennar, þar á meðal tengdamóður hennar og dóttur. Svo skemmtilega vill til að amman og sonardóttirin í Mýrarljósi , eru einmitt leiknar af tveimur leikkonum sem eru amma og sonardóttir í alvörunni. Morgunblaðið hitti þær Kristbjörgu Kjeld og Kristbjörgu Maríu Jensdóttur að máli.
«Já, ég leik föðurömmu hennar, og er föðuramma hennar,» segir Kristbjörg eldri og Kristbjörg María kinkar kolli. Þær segjast ekki vitund líkar persónunum sem þær túlka í Mýrarljósi . Þar er amman vægast sagt sérstök, en sonardóttir hennar, sem heitir Josie Kilbright, er góð stelpa þrátt fyrir erfiðar aðstæður sem hún býr við. «Ekki baun, hvorug okkar,» segja þær hlæjandi. «Enda held ég að amman sem ég er að leika sé afar sjaldgæf,» bætir Kristbjörg við. 
Kristbjörg María deilir hlutverki Josiear með Bríeti Ólínu Kristinsdóttur og segir reynsluna hafa verið mjög skemmtilega. Hún segist þó ekki vera búin að ákveða hvað hún ætlar að starfa við þegar hún verður eldri, það gæti alveg eins orðið leiklist eða eitthvað allt annað. Hún hefur ýmis járn í eldinum sem gætu komið henni að gagni ef hún kæmi fram á sviði í framtíðinni, því hún æfir ballett í Listdansskóla Íslands og lærir á píanó. En það er að ýmsu öðru að huga þegar maður leikur í leikriti heldur en bara að kunna textann sinn. Það er líka mikilvægt að hafa gott fólk með sér á sviðinu, og þá er ekki verra að hafa ömmu sína, að sögn Kristbjargar Maríu. Kristbjörg eldri segist líka fagna því að fá tækifæri til að stíga á svið með sonardóttur sinni. «Mér finnst það alveg óskaplega gaman,» segir hún. «Þetta er síðasta árið sem ég er ráðin í leikhúsinu, því ég er hætta vegna aldurs. Svo mér finnst nú ekki verra að hafa fengið tækifæri til að leika með henni nöfnu minni,» en Kristbjörg María er skírð í höfuðið á ömmu sinni og ömmusystur, Maríu systur Kristbjargar. 
Þær segja Mýrarljós afar spennandi og gott leikrit. «Þetta er mjög áhrifamikið leikrit, sem hefur verið gaman að taka þátt í. Við hvetjum alla til að koma og sjá það,» segja nöfnurnar brosandi að lokum. 
ingamaria@mbl.is
