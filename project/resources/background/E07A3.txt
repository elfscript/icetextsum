Unnið er að undirbúningi nýs markaðsátaks fyrir Sandgerði. Í þetta sinn er markmiðið að laða fyrirtæki til bæjarins.
Á síðasta ári efndi Sandgerðisbær til markaðsátaks undir kjörorðunum Sandgerðisbær innan seilingar. Tilgangurinn var að fjölga íbúum og þykir vel hafa tekist til og útlit fyrir að markmið átaksins náist fyrr en reiknað var með. 
Sigurður Valur Ásbjarnarson bæjarstjóri segir að næst verði farið í markaðsátak til að laða fyrirtæki til bæjarins. Sömu aðilar og unnu að markaðsátakinu í fyrra munu vinna að nýja markaðsátakinu, en það voru Geimstofan og Fremri á Akureyri. 
Hugmyndin er að nýta aðstöðu sem til er í bæjarfélaginu til uppbyggingar atvinnufyrirtækja. Sigurður Valur nefnir sérstaklega Rockville þar sem ratsjárstöð varnarliðsins stóð. Verið er að ljúka við niðurrif húsa og hreinsun svæðisins. Segir Sigurður Valur að þar séu fyrir hendi malbikaðar götur, grunnar fyrir um tuttugu byggingar og allar lagnir. «Þetta er frábært svæði, miðsvæðis á Reykjanesi, og í nánum tengslum við Keflavíkurflugvöll. Og það er hægt að stækka svæðið umtalsvert,» segir Sigurður Valur bæjarstjóri. 
Rockville er enn á varnarsvæði og tekur Sigurður Valur fram að varnarliðið þurfi að skila svæðinu til eigenda sinna áður en hægt sé að nýta það fyrir almenna atvinnustarfsemi.
