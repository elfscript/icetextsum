EINHVER lengsti handboltaleikur sem sögur fara af fór fram í Vestmannaeyjum í gærkvöldi þegar Fram kom í heimsókn í fyrstu viðureign liðanna í átta liða úrslitum Íslandsmóts karla. Það þurfti tvær framlengingar og tvöfalda vítakeppni til að fá sigurvegara í leikinn og það voru að lokum heimamenn sem sigruðu, 42:41, og verða þeir að teljast nokkuð heppnir með þá niðurstöðu.
Gestirnir mættu mun ákveðnari til leiks og héldu undirtökunum allan fyrri hálfleikinn. Þeir spiluðu framliggjandi vörn og eins og oft áður í vetur gekk Eyjaliðinu illa að ráða við það. Munurinn í leikhléi þrjú mörk gestunum í vil, 11:8.
Þeir héldu uppteknum hætti í síðari hálfleik og virtust vera með leikinn í höndum sér. Þegar átta mínútur voru eftir voru þeir tveimur mörkum yfir og höfðu ekki hleypt Eyjaliðinu nær sér. Þá kom loks góður kafli hjá Eyjamönnum og þeim tókst að jafna og komast í fyrsta skipti yfir þegar innan við tvær mínútur voru eftir. Framarar áttu þó síðasta orðið í venjulegum leiktíma og tókst að jafna, 24:24. 
Framarar jöfnuðu tvisvar
Tók þá við framlenging þar sem Eyjamenn virtust vera að síga fram úr en með ótrúlegri seiglu tókst gestunum að knýja fram aðra þegar Stefán Stefánsson skoraði á lokasekúndum leiksins, 30:30. 
Það sama var upp á teningnum í seinni framlengingunni þegar Frömurum tókst að jafna, 37:37, og knýja þannig fram vítakastskeppni. 
Þeir virtust þó ekki tilbúnir í vítakeppnina því þeir brenndu af fyrstu tveimur vítunum. Eyjamenn brenndu af öðru af sínum fyrstu tveimur. Björgvin Rúnarsson fékk tækifæri til að tryggja ÍBV sigurinn með síðasta vítinu en Egidijus Petkevicius varði frá honum. 
Dómararnir þurftu að rýna í reglubækurnar
Dómarar leiksins þurftu að rýna í reglubækurnar til að vita hvað ætti að gerast næst og niðurstaðan, önnur umferð með fimm vítum á hvort lið. Eftir fyrstu þrjú vítin var jafnt, 41:41. Ingólfur Axelsson skaut næstur fyrir Fram en brenndi af og aftur var komið að Björgvini Rúnarssyni með næstsíðasta víti ÍBV. Björgvini, sem hafði verið gríðarlega sterkur í leiknum, brást bogalistin og enn var jafnt. 
Þá kom Jón Pétursson sem hafði skorað úr sex vítum í leiknum en hann lét Roland Eradze verja frá sér. 
Enn og aftur fengu Eyjamenn því tækifæri til að tryggja sér sigurinn og það gerði Zoltán Belányi, 42:41. 
Eyjaliðið virkaði ekki alveg tilbúið í leikinn og það var ekki fyrr en Eyjapeyjarnir Davíð Óskarsson og Kári Kristjánsson komu inn að sóknarleikurinn small í gírinn. Roland Eradze var seinn í gang í leiknum en varði oft á tíðum glæsilega á endasprettinum. Hjá Fram voru þeir Jón Pétursson og Stefán Stefánsson í góðu formi í sóknarleiknum.
