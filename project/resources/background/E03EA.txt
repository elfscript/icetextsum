HÆSTIRÉTTUR staðfesti í gær gæsluvarðhaldsúrskurð héraðsdóms yfir karlmanni sem á föstudag réðst á lækni sem unnið hefur að rannsóknum fyrir lögreglu í ýmsum sakamálum. Í dómi Hæstaréttar kemur fram að sakborningurinn hafi hótað lækninum ofbeldi og hafa hótanirnar beinst að því að fá hann til að breyta rannsóknarskýrslu í máli sem varðar sakborninginn.
Í skýrslutöku hjá lögreglunni játaði hann að hafa hótað lækninum frekari líkamsmeiðingum til þess að leggja meiri áherslu á skilaboð sín til hans. Þá voru meðal gagna í málinu upplýsingar um að sakborningurinn hefði montað sig af árásinni í tölvupósti sem hann sendi skömmu eftir árásina og hótað frekara ofbeldi. 
Í árásinni hlaut læknirinn glóðarauga báðum megin, verulega bólgu á kinnar, rispu í andliti og eymsli í framtönnum auk eymsla í rifi. 
Málið dæmdu hæstaréttardómararnir Gunnlaugur Claessen, Jón Steinar Gunnlaugsson og Ólafur Börkur Þorvaldsson. Verjandi var Sveinn Andri Sveinsson hrl. og sækjandi Egill Stephensen frá lögreglustjóranum í Reykjavík.
