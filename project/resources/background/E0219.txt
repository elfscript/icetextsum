RUFUS H. Yerxa varaframkvæmdastjóri Alþjóðaviðskiptastofnunarinnar (WTO) heldur fyrirlestur um viðskipti og menningu á morgun, föstudag, á ráðstefnunni «Samræður menningarheima» sem haldin er í tilefni af 75 ára afmæli frú Vigdísar Finnbogadóttur.
Yerxa er reyndur viðskiptasendifulltrúi og lögfræðingur sem hefur meðal annars starfað í bandaríska viðskiptaráðinu bæði fyrir ríkisstjórnir rebúblikana og demókrata. 
Í framhaldi af fyrirlestrinum verður haldin málstofa þar sem fjallað verður um viðskipti og ólíka menningarheima og meðal annars rætt hversu mikil hindrun ólík menning, hefðir og tungumál geti verið þegar kemur að viðskiptum. 
Fyrirlesarar í pallborði verða Grétar Már Sigurðsson skrifstofustjóri viðskiptaskrifstofu utanríkisráðuneytisins, Guðjón Svansson verkefnisstjóri hjá Útflutningsráði, Gylfi Magnússon forseti viðskipta- og hagfræðideildar Háskóla Íslands, Hannes Smárason stjórnarformaður FL-Group hf., Ólafur Ólafsson stjórnarformaður Samskipa hf. og Sigurjón Sighvatsson kvikmyndaframleiðandi. 
Fyrirlesturinn hefst klukkan 8:30 í hátíðarsal Háskóla Íslands og verður málstofan í beinu framhaldi frá 9:45-11:45.
