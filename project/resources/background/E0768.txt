MIKILL fjöldi barna úr röðum síkha á Indlandi efndu til kröfufundar í Nýju Delhí í gær og kröfðust þess að Jacques Chirac Frakklandsforseti, sem þar var í heimsókn, aflétti banni við vefjarhöttum í frönskum skólum. 
Börnin héldu á lofti kröfuspjöldum eins og þessu, sem segir: Endurvekið heiður síkha. Á öðrum sagði að vefjarhötturinn væri stolt síkha. Gengu börnin, drengirnir með vefjarhetti í ýmsum litum, fylktu liði að franska sendiráðinu þar sem þau lögðu fram formlega beiðni um að banninu yrði aflétt. 
Hvergi annars staðar bannaðir
Manjit Singh, trúarleiðtogi síkha, er fór fyrir göngu barnanna, sagði að vefjarhettir væru hvergi bannaðir - ekki í Þýskalandi, Bretlandi, Kanada eða Bandaríkjunum - nema í Frakklandi. Lög sem sett voru 2004 þar í landi um «veraldleg gildi» kveða á um að «áberandi» trúarklæði, eins og til dæmis slæður múslíma og vefjarhettir síkha, séu bönnuð í ríkisskólum. 
Talið er að um 6.000 síkhar búi í Frakklandi.
