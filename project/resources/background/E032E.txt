Við á Nátturufræðistofnun Íslands erum eins og margir aðrir Íslendingar, viljum fara varlega,» segir Sigurður Magnússon plöntuvistfræðingur. «Náttúrufræðistofnun ber að afla upplýsinga um náttúru Íslands og lítum við starfsmenn hennar gjarnan á okkur sem einskonar gæslumenn hinnar villtu náttúru. Okkar sjónarmið mótast því af því að vernda það sem var og hefur verið. Segja má að ef engu er breytt þá er ekki verið að eyðileggja neitt, - það er varúðarregla. Maður veit ekki hvaða áhrif ýmsar framkvæmdir hafa. Eitt af því sem verið er að gera er að rækta skóg, það er styrkt af ríkinu. Það þarf að fara varlega í það eins og í allar aðrar framkvæmdir, - meta þetta, - reyna að sjá hvað muni gerast. En auðvitað höfum við ekki upplýsingar um allt. 
Skógurinn breytir skóglausu landi mikið
Við Íslendingar höfum skrifað undir ýmsa alþjóðlega samninga sem kveða á um að viðhaldið sé líffræðilegum fjölbreytileika og við útrýmum þar með t.d. ekki fágætum tegundum eða spillum fágætum vistgerðum.» 
Eruð þið hræddir við skógræktina? 
«Það vita allir að skógurinn breytir skóglausu landi mjög mikið, öllum aðstæðum. Það þýðir að lífsskilyrði lífvera þar breytast og þess vegna þarf að fara varlega og taka tillit til margra sjónarmiða. Við vitum að mest er verið að rækta skóg í mólendi en við vitum líka að skóglaust mólendi er hvað tegundaríkast allra landsvæða á landinu a.m.k. hvað háplöntur snertir. 
Ég vil hrósa skógræktarmönnum fyrir það frumkvæði að koma þessu verkefni af stað, að kalla að margskonar sérfræðinga og aðra sem líta á þetta mál frá mismunandi sjónarhornum. Það er þó rétt að skýrt komi fram að þessar reglur sem nefndin mótaði eru eingöngu leiðbeinandi, þetta eru ekki reglur sem fólki ber skilyrðislaust að fara eftir. »
