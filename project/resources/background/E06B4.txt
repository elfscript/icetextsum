Light Yagami heitir ungur japanskur menntskælingur. Hann fær A+ í öllu og hann er að drepast úr leiðindum. Dag einn finnur Light litla stílabók úti á götu, sem vekur áhuga hans. Þessi bók reynist vera í eigu dauðaguðsins Ryuk. Hún er gædd yfirnáttúrulegum eiginleikum. Það er nefnilega hægt að drepa fólk með henni. Það eina sem maður þarf að gera er að skrifa nafn einhvers í bókina, og eftir 40 sekúndur mun sá hinn sami deyja úr hjartaáfalli. Semsagt: geymist þar sem börn ná ekki til.
Þegar Light sér hvað hann er með í höndunum fer hann að hugsa. Lífið er ekki jafn leiðinlegt þegar maður hefur vald til að drepa alla þá sem manni dettur í hug. Nú getur maður farið að taka til í heiminum. Grisja út alla óæskilega aðila. Gera heiminn að betri stað. Skyndilega hækkar dánartíðni hættulegra nauðgara og morðingja. Light hefur gerst sjálfskipaður refsiengill sem lætur ekki siðferðislegar vangaveltur trufla sig. 
Deathnote er gott Manga. Greinarhöfundur hefur hingað til forðast manga einfaldlega vegna þess að framleiðslumagn og fjölbreytnin í þessum risavaxna útgáfuheimi er svo gríðarleg að það veldur valkvíða. En einstaka sinnum kemur saga sem vekur athygli og stendur upp úr. Deathnote hefur selst meira í Japan en Da Vinci lykillinn hefur selst í heiminum. Er það ekki svolítið mikið?
