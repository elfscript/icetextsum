VELGENGNI Scania á vörubílamarkaðnum var undirstrikuð á alþjóðlegu atvinnubílasýningunni í Hannover á liðnu hausti, þegar nýja R-serían hlaut titilinn «International Truck of the Year 2005», eða «vörubíll ársins 2005». Formaður dómnefndarinnar, Andy Salter, undirstrikaði þetta við afhendingu viðurkenningarinnar, þegar hann sagði: «Ökumaðurinn er mikilvægasti hlekkurinn í keðjunni, og Scania hefur gert sér grein fyrir þessu. Þess vegna hlaut Scania flest atkvæði.»
Í greinargerð dómnefndar mátti meðal annars lesa þetta: «R-serían vakti hrifningu dómnefndar vegna sérstakrar áherslu á þægindi ökumanns, ásamt heildarendurskoðun á öllu innanrými. Betri vinnuaðstaða, meiri þægindi stýrishúss og endurbætt akstursumhverfi, allt þetta sameinast um að gera R-seríuna meira aðlaðandi fyrir ökumanninn.» 
Viðurkenningin «vörubíll ársins» hefur verið veitt árlega frá árinu 1977. Scania hefur hlotið viðurkenninguna tvisvar áður, 1989 fyrir 3-seríuna og árið 1996 fyrir 4-seríuna. 
Að þessu sinni voru það MAN TGA (D20) og Renault Mascot sem kepptu við R-seríuna frá Scania á endasprettinum 
Fengið góðar viðtökur á markaði hér
«Nýi Scania-bíllinn er hrein viðbót við þá línu vöru- og flutningabíla frá Scania sem var áður í boði. Nú þegar eru þó nokkrir bílar af nýju R-seríunni komnir til landsins og margir eru á leiðinni. Kaupendur hafa tekið þessum nýju bílum ákaflega vel, og greinilegt að þetta er bíll sem markaðurinn hefur verið að bíða eftir,» segir Bjarni Arnarson, sölustjóri Scania hjá vélasviði Heklu. 
Scania hefur undanfarin fjögur ár verið söluhæsti vörubíllinn hér á landi í flokki 16 tonna bíla og yfir. «Við höfum öll þessi ár verið með um 30% markaðshlutdeild og þetta ár byrjar einnig mjög vel. Þennan árangur þökkum við fyrst og fremst gæðum og áreiðanleika Scania, hagkvæmu verði, auk þjónustu og aðstöðu vélasviðs Heklu í Klettagörðum, á Akureyri og á Reyðarfirði,» segir Bjarni. 
Fjölmargar nýjungar
Í R-seríunni er að finna fjölmargar nýjungar. Undir yfirborðinu leynast spennandi lausnir. Þótt þær séu ekki sýnilegar á augabragði eru þær mikilvægar varðandi áreiðanleika og langtímaútkomu á þessum ökutækjum. 
Kjarninn í þróun R-seríunnar var að skapa enn betra akstursumhverfi og auka möguleika kaupendanna á að skapa sér auknar tekjur með því að draga úr þyngd og auka áreiðanleika, notagildi og afköst. Annað lykilatriði í þróunarferlinu var að halda bestu atriðum frá 4-seríunni. Þessi hugmyndafræði gaf Scania kost á að beina sjónum að þeim atriðum sem kaupendum fannst að þyrfti að endurbæta, en að halda samhliða Scania-tilfinningunni. 
R-serían í hnotskurn
*Stýrishúsið: 
Nýtt umhverfi ökumanns. Nýir mælar, í löngu eða stuttu mælaborði, ný stjórntæki á mælaborði og á stýrishjóli og ný sæti. 
Nýtt umhverfi í stýrishúsi. Sjálfvirkt loftfrískunarkerfi og endurbætt miðstöð. 
Ný innrétting í stýrishúsi. Umfangsmikil endurhönnun, sem gefur meira rými, 145mm lægra gólf og hagnýtar hirslur. Í Topline er búið að færa efri kojuna aftar. 
Nýr framendi á stýrishúsi, endurhannaður til að undirstrika einkenni Scania. 
*Aflrás: 
16 lítra 500 og 580 hestafla 
V8-vélar. 
12 lítra sex strokka línuvél 
420 og 470 hö. 
12 lítra 420 hestafla Euro 4-vél. 
11 lítra sex strokka línuvél 
340 og 380 hö. 
9 lítra fimm strokka línuvél 
230, 270 og 310 hö. 
Opticruse. Þetta sjálfvirka gírskiptikerfi hefur verið endurbætt og gefur nú hraðari og enn nákvæmari skiptingar. 
Skriðstillir (cruise control). Stýrir hraða, jafnvel niður brekku með hjálp hægis (Scania Retarder). 
Kúpling er varin með því að rafeindastýring fylgist með snúningshraða vélarinnar. 
Rafeindastýrð kælivifta. Fáanleg sem aukabúnaður fyrir allar vélar. 
*Rafkerfi 
Rafkerfi með CAN-rás. Nettengt rafkerfi opnar leið fyrir nýja virkni og möguleika í framtíðinni. Byggir á upplýsingaflæði milli allra kerfa í ökutækinu, og einfaldar uppbyggingu rafkerfisins ásamt því að gefa möguleika á mun hraðvirkari bilanaleit. 
*Hemlakerfi 
ABS. Ný kynslóð af hemlalæsivörn. 
EBS. Ný kynslóð rafeindastýrðra diskahemla. Meðal nýjunga má telja sneggra viðbragð, og því styttri hemlunarvegalengd, betri samvinnu við Opticruse, betra ástig á hemlapedala og jafnara átak á milli bíls og vagns. 
ESP. Rafeindastýrð jafnvægisstýring gefur ökutækinu aukinn stöðugleika og er virk hjálp gagnvart slysum. Fáanleg á 4x2 dráttarbílum með loftfjöðrun, samtvinnað við EBS. 
*Grind 
Nokkrar nýjungar geta samtals sparað allt upp að 270 kílóum í ákveðnum útgáfum ökutækja. 
Þyngdarsparandi pakki fyrir dráttarbíla 
Fjögurra púða loftfjöðrun að aftan. Endurbætt virkni, meiri þægindi og enn hagkvæmari meðhöndlun farms. 
Léttari grind. Til viðbótar við núverandi grind býður Scania upp á léttari og þynnri grind með 7mm hliðarbitum úr sterkara stáli. 
Léttbyggður dráttarstóll. Hægt er að festa dráttarstólinn beint á grindina á 4x2 dráttarbílum með fjögurra púða loftfjöðrun. 
*Loftpressukerfi 
Þróuð loftpressa með fjögurra rása öryggisloka, loftþurrkun og þrýstingsjöfnun er sambyggð í einfalda einingu, sem auðvelt er að þjónusta. Rafeindastýring sem gefur virka stýringu á loftkerfinu er innifalin sem nýr búnaður. 
*Nýjungar sem auka þægindi 
Á neðri örmum stýrishjóls eru stýrihnappar fyrir skriðstilli (cruise control) og hnappur til að stilla hraða niður brekku með hægi (retarder). 
Ökuljós eru fáanleg með xenon-ljósum, sem aukabúnaður, frá og með gerðum með V8-vél. 
Nú er hægt að stilla útvarp og miðstöð frá kojunni. 
ELC: Rafeindastýrð hæðarstilling (Electronic Level Control) gefur mýkri stýringu ásamt því að auka notagildi, þjónustuhæfni og virkni. Lyftir og lækkar grindina hraðar með minni notkun á þjöppuðu lofti, auk þess sem auðveldara er að fylgjast með hæðarstillingu en áður. Kerfið innifelur einnig fjarstýringu fyrir dráttarbíl og vagn. 
Nýtt stýrishús með háu þaki (Highline). Highline-þak er nú boðið sem valkostur á milli venjulegs stýrishúss með kojum og Topline.
