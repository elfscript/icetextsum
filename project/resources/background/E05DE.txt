Hestamannamót eru ekki það fyrsta sem fólki dettur í hug þegar Vestmannaeyjar eru annars vegar enda hestaeign ekki algeng þar á bæ. Þó eru nokkrir frístundabændur í Eyjum sem halda bæði fé og hross og er Magnús Kristinsson, útgerðarmaður með meiru, í þeirra hópi. Hann lætur ekki landfræðilegar aðstæður aftra sér detti honum eitthvað í hug. Sem áhugamaður um hesta vill hann færa mót í heimahagana og um síðustu helgi stóð hann fyrir þriðja mótinu frá 1994. Hann fékk hesta og hestamenn af fastalandinu í heimsókn auk heimafólks en hápunktur mótsins var brúðkaup Ásu Birgisdóttur og Páls Heiðars Högnasonar. Þau hafa búið saman í tíu ár en Páll bað Ásu að loknu mótinu á föstudeginum og nákvæmlega 24 tímum síðar skáru þau brúðartertuna í veislu sem Magnús og Lóa kona hans héldu brúðhjónunum.
Magnús var ánægður í mótslok og sagði að hingað hefðu komið tuttugu hestamenn og sextán hestar af fastalandinu en um tíu heimamenn tóku þátt í mótinu. Á föstudeginum var riðið vítt og breitt um Heimaey og endað á sveitarsetri Magnúsar, Lyngfelli, en þar fór fram töltmót þar sem um tuttugu hestar og knapar kepptu, bæði heimamenn og gestir af fastalandinu. Dómarar voru Kristján Björnsson, sóknarprestur í Landakirkju, og Bergur Elías Ágústsson bæjarstjóri. Sigurvegari mótsins varð Ármann Ármannsson útgerðarmaður og þótti Magnúsi ekki verra að hann er ættaður frá Látrum í Vestmannaeyjum. Um kvöldið var borðhald í veislusal Eyjabústaða og á efir stjórnaði Árni Johnsen brekkusöng við mikinn fögnuð viðstaddra. 
Þriðja hestamótið í Eyjum
«Þetta er þriðja mótið sem haldið er hér í Eyjum, fyrsta var haldið 1994 en þá kom hingað hópur frá Mosfellsbæ, annað mótið var 2003, að hluta til sami hópur og kom hingað núna. Þessi mót eru miklu minni í sniðum en þessi hefðbundnu hestamannamót en þar eru nokkur þúsund manns þannig að þetta er gjörólíkt og miklu persónulegra. Fólkið sem hingað kom var mjög ánægt með móttökurnar, veðrið og aðstæður og mest er um vert að það á góðar minningar frá ferðinni til Eyja,» sagði Magnús. 
«Við höfum búið saman í tíu ár og stundum verið að tala um að láta pússa okkur saman en ekkert orðið úr því fyrr en núna,» segir Ása þegar hún er spurð út í brúðkaupið. «Palli bað mín eftir mótið á föstudeginum og við ákváðum að gifta okkur daginn eftir en þetta var allt mjög skemmtilegt því sr. Kristján var dómari á mótinu.»
