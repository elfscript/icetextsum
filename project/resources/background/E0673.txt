HELGI Þröstur Valdimarsson, vísindamaður á Landspítala - háskólasjúkrahúsi (LSH), var heiðraður fyrir löng og farsæl vísindastörf á árlegum vísindadögum LSH sem fram fóru á fimmtudag. Jafnframt fengu þau Kristbjörn Orri Guðmundsson líffræðingur og Sólveig Jónsdóttir taugasálfræðingur viðurkenningu sem ungir vísindamenn LSH. 
Þá voru að auki úthlutaðar 50 milljón krónur úr vísindasjóði LSH til starfsmanna háskólasjúkrahússins. 
Helgi Þröstur, sem fæddist árið 1936, lauk embættisprófi frá læknadeild Háskóla Íslands 1964. Starfaði hann sem aðstoðarlæknir þar til hann hélt til framhaldsnáms í Bretlandi árið 1968. Helgi hóf sérnám í lyflæknisfræði og ónæmisfræði við Royal Postgraduate Medical School (RPGMS) í London árið 1969 samhliða rannsóknarverkefni sem fólst í því að leita að ónæmisbilun í sjúklingum með þrálátar sýkingar af völdum tækifærissýkilsins Candida albicans. Niðurstöður þessara rannsókna birtust í nokkrum greinum m.a. Lancet og Cellular Immunology og hefur verið vitnað í þær margoft. 
Helgi var ráðinn í lektorsstöðu í lyflækningum og ónæmisfræði við RPGMS árið 1972. Þremur árum síðar var hann ráðinn í stöðu yfirlæknis og dósents við St. Mary»s sjúkrahúsið í London og gegndi hann stöðunni til 1982. 
Árið 1981 varð Helgi prófessor í ónæmisfræði við læknadeild HÍ og beitti hann sér fyrir því að læknadeild gæfi læknanemum kost á því að vinna að rannsóknum í eitt ár og fá fyrir það BS gráðu auk cand. med. gráðunnar. 
Auk þess hefur Helgi unnið að fjölda rannsókna og jafnframt hefur hann skrifað og átt aðild að fjölmörgum greinum sem hafa birst í ritrýndum alþjóðlegum tímaritum. 
Helgi var forseti Norrænu ónæmisfræðisamtakanna frá 1992 til 1998. Þá var hann formaður vísindanefndar HÍ frá 1991 til 1994. 
Sólveig starfar á endurhæfingarsviði LSH sem klínískur taugasálfræðingur. Árið 2000 hlaut hún viðurkenningu heilbrigðisráðuneytisins sem sérfræðingur í klínískri barnasálfræði og í klínískri taugasálfræði barna sem undirgrein við klíníska barnasálfræði árið 2002. 
Kristbjörn hóf störf í Blóðbankanum árið 1995 að loknu lokaprófi í líffræði við HÍ. Í rannsóknarstörfum sínum í Blóðbankanum hefur hann lagt megináherslu á rannsóknir á blóðmyndandi stofnfrumum. Hann hóf doktorsnám við HÍ árið 2000.
