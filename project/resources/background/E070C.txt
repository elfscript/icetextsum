Lesarinnn
Skuggi vindsins eftir Carlos Ruiz Zafón í þýðingu Tómasar R. Einarssonar, Mál og menning, 2005. 
Sú bók sem er nú efst í huga mér er spænska bókin Skuggi vindsins eftir Carlos Ruiz Zafón. 
Saga segir frá Daníel, ungum Barcelona-dreng sem elst upp hjá föður sínum og leit hans að höfundi bókar sem hann hefur heillast af. Bókin er hreinn nautnalestur. Söguhöfundi tekst með mjög heillandi frásagnarmáta að teyma lesandann eftir götum Barcelonaborgar og inn í allskyns vistarverur með misdularfullu fólki. Og alltaf finnst manni gaman. Það er sjaldan að maður les þýddar bækur sem eru jafn stútfullar af útlendu andrúmslofti en hefur það samt alltaf á tilfinningunni að sagan gæti hafa verið skrifuð á íslensku. Þýðingin er svo afslöppuð og flott að maður hlýtur að senda þýðandanum Tómasi R. Einarssyni eitt stykki engilmerki í viðurkenningarskyni. 
Snæbjörn Arngrímsson
