GEIR H. Haarde fjármálaráðherra situr fyrir Íslands hönd árlegan ráðherrafund Efnahagssamvinnu- og þróunarstofnunarinnar, OECD í París, sem hófst í gær. 
Á fundinum í gær ræddu ráðherrarnir m.a. þróun og horfur í alþjóðlegum efnahagsmálum og um hvernig virkja mætti hnattvæðinguna í þágu íbúa landanna. Horfur eru á að alþjóðlegur hagvöxtur aukist á ný eftir hægari vöxt í fyrra, m.a. vegna hærra olíuverðs. Hagvöxtur hefur haldist mikill í Bandaríkjunum og Asíu, en minni í Evrópu og Japan. Þessi mismunur bendir til þess að enn sé þörf á skipulagsbreytingum í Evrópu. 
Geir H. Haarde ræddi m.a. um góða reynslu af skipulagsbreytingum í ýmsum smærri ríkjum Evrópu, þ.á.m. Íslandi. Hann taldi að sú reynsla gæti verið öðrum Evrópuríkjum hvatning til að takast á við uppsafnaðan vanda, skv. upplýsingum fjármálaráðuneytisins. 
Einnig var fjallað um nauðsyn þess að auka fjárfestingu í orkuframleiðslu til að tryggja næga hreina orku í heiminum. Geir lagði áherslu á nauðsyn þess við núverandi aðstæður að fjárfesta í rannsóknum og þróun á öðrum orkugjöfum. Nefndi hann m.a. reynslu Íslendinga af endurnýjanlegum orkugjöfum, tilraunir með vetni og leit að orku með djúpborun. 
Í tengslum við ráðherrafundinn var haldin árleg ráðstefna, OECD Forum, um ýmis málefni á vettvangi alþjóðaefnahags- og fjármála.
