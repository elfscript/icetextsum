«Það er nauðsynlegt að hafa gott, kraftmikið, hollt og næringarríkt nesti með í gönguferðina eða ferðalagið í sumar,» fullyrðir Ívar Þormarsson, matreiðslumaður hjá Manni lifandi. Hann segir að velja þurfi nesti sem haldi orkunni jafnri yfir daginn, «svo þarf maturinn líka að vera léttur. Baunir og hnetur eru mjög prótínríkar, fullar af orku. Maður verður bara þungur af brauði og öðrum kolvetnisríkum mat. Ítalska langlokan mín er bökuð úr fínt möluðu spelti, sem er fullt af góðum næringarefnum í stað hvíta tóma hveitisins sem bara stíflar meltingarveginn.»
Ívar segir að einn lítill biti af 70% dökku súkkulaði sé fínt orkuskot, enda séu í því andoxunar-efni sem hleypi orkunni í gang. Til að verma sig nefnir hann grænt te sem einnig er fullt af andoxunarefnum og góðar skyndisúpur án MSG, «og ef þú brytjar grillaðan kjúkling út í hana ertu komin með fínustu máltíð,» segir hann. 
Hér koma nokkrar tillögur frá Ívari að heilsusamlegu nesti fyrir þá sem gera kröfur, enda eru þær án allra aukaefna og viðbætts sykurs, og grænmetið er lífrænt ræktað.
