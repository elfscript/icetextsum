HAGNAÐUR Bakkavarar Group nam 484 milljónum króna á fyrsta ársfjórðungi. Er það nær tvöföldun hagnaðar í samanburði við sama tímabil í fyrra en hafa ber í huga að áhrifin nú frá breska hlutdeildarfélaginu Geest skekkja samanburðinn. Afkoma fjórðungsins er hins vegar svipuð og á síðasta fjórðungi 2004 og er hún í takt við væntingar stjórnenda.
EBITDA-hagnaður, sem er hagnaður áður en tillit er tekið til afskrifta, fjármagnsliða og skatta, nam 929 milljónum króna og jókst um 58% á milli ára . Hlutfall EBITDA af tekjum reyndist 21% samanborið við 15% í fyrra. 
Salan jókst um 14% og var á tímabilinu rúmir 4,4 milljarðar króna en framlegðin var 1,1 milljarður. Þá jókst frjálst fjárflæði samstæðunnar úr 150 milljónum í 459 milljónir króna í samanburði við fyrra ár. 
Bakkavör er við það að eignast Geest að fullu og verður hið síðarnefnda hluti af samstæðu Bakkavarar frá 13. maí. Við það verða gríðarlegar breytingar á samstæðunni.
