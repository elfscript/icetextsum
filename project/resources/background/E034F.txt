Reykjavíkurlistinn er hættur við að ganga af einkareknum skólum í borginni dauðum. Það virðist a.m.k. mega lesa út úr tillögu meirihlutans í menntaráði Reykjavíkur um að framlög borgarinnar til einkaskóla verði hækkuð um u.þ.b. fjórðung. Stefna Stefáns Jóns Hafstein, formanns menntaráðs, og fleiri borgarfulltrúa var farin að mæta svo mikilli andstöðu innan þeirra eigin raða, a.m.k. bæði í Samfylkingunni og Framsóknarflokknum, að ljóst var að leiðrétting af þessu tagi var óhjákvæmileg.
Þá virðist það ekki lengur gert að skilyrði fyrir að Landakotsskóli fái hærra framlag frá borginni að honum verði breytt í hverfisskóla og þannig dregið úr valfrelsi foreldra. Það er sömuleiðis jákvætt. 
Framlag borgarinnar til einkarekinna skóla mun samkvæmt tillögunni miðast við meðaltalsframlag hennar með hverjum nemanda í fimm hagkvæmustu skólum borgarinnar. Með öðrum orðum er framlagið talsvert lægra en það, sem borgin leggur að meðaltali með hverju barni í eigin skólum. Til þess að brúa bilið þarf áfram það sem Stefán Jón Hafstein kallar í blaðinu í gær hófleg skólagjöld. 
Foreldrar barna í einkareknum skólum hljóta því að spyrja áfram hvort þeir séu svo lélegir útsvarsgreiðendur að þeirra börn eigi ekki að fá sama framlag að meðaltali og börn, sem sækja skóla borgarinnar. Þá er ljóst að með því að viðhalda þörfinni fyrir skólagjöld stuðlar Reykjavíkurlistinn að því að einkaskólarnir verði aðallega fyrir foreldra, sem eru aflögufærir um vel á annað hundrað þúsund króna á ári til að borga fyrir menntun barnanna sinna. Það eru auðvitað ekki allir foreldrar sem eiga þann afgang. Þannig stuðlar Reykjavíkurlistinn að þeirri stéttaskiptingu í skólamálum, sem hann talar alla jafna fjálglega um að hann vilji alls ekki búa til. 
Enn á Reykjavíkurlistinn eftir að takast í alvöru á við þá spurningu, hvort hann vilji fylgja dæmi ýmissa nágrannalanda okkar og hvetja til samkeppni í grunnskólakerfinu með því að ýtt verði undir rekstur sjálfstæðra skóla og framlög sveitarfélagsins fylgi nemendum. Dæmin frá t.d. Svíþjóð sýna að slíkt skilar góðum árangri - og af hverju ætti þá ekki að reyna það í Reykjavík, þar sem yfirlýst stefna er að bjóða upp á skóla í fremstu röð?
