Þegar komið er inn í Mugiveröld í Vesturbænum stendur Rúna Esradóttir yfir barnastól með gítar. Hún er að svara óskum lítils snáða, tveggja mánaða, sem vill hlusta á tónlist þegar hann er órólegur. Örn Elías Guðmundsson er í eldhúsinu að laga kaffi, ber það fram með froðu og öllu og býður til sætis í grænum stól. Gömlum stól, vel að merkja, því allt sem hefur sögu er svolítið skemmtilegt. Eins og Voss-gítar Guðmundar Kristjánssonar, Mugga, sem týndist í heil tuttugu ár og sonurinn Mugison fann með hjálp vestfirskra örlaganorna. «Pabbi átti þennan gítar þegar hann var sautján ára, rafmagnsgítar, en týndi honum einhvern tíma á fylleríi í Önundarfirði. Þegar hann sagði mér af þessu löngu síðar hringdi ég út um allt í firðinum og spurði eftir þessum gítar. Ekkert gekk.» Fimm árum síðar hringdi Önundur nokkur Pálsson - sem fjörðurinn er einmitt ekki kenndur við - með fréttir af gripnum. «Gítarinn hafði fundist uppi á lofti félagsheimilis inni á Engeyjarsandi. Hann hafði verið týndur í tuttugu ár og næsti maðurinn sem spilaði á hann á eftir pabba, var ég,» segir Mugison og finnst sagan alltaf jafn falleg. Að vísu er gítarinn Voss nú í viðgerð í útlöndum, hann brotnaði á leið til Glasgow um daginn, og þá keypti Mugison sér nýjan gamlan gítar, 40 ára gamlan af sömu tegund og Elvis Presley mundaði á Hawaii-árum sínum.
Talið komið alla leið til Hawaii og viðtalið ekki einu sinni hafið. Rúna situr með Ísak Dýra í fanginu og gefur honum náttúrulegan sjúss, vísast með froðu og öllu. Örn Elías situr í sama sófa, hornsófanum undir súðinni, og ekkert skrýtið að söguþráðurinn sé kominn til Hawaii því inn í sögu Arnar Elíasar blandast undarlega óvæntir staðir. Eins og Malasía - þar sem nafnið Mugison varð til þegar Muggi og sonur snöruðu sér í karaókí - og Grænhöfðaeyjar, þar sem fjölskyldan bjó í hálft ár í senn frá sex til tólf ára aldurs. «Pabbi var í þróunarverkefnum í ýmsum löndum,» útskýrir Mugison. «Annars er ég alinn upp í Bolungarvík til sex ára aldurs. Eftir Grænhöfðaeyjar var það Breiðholtið, svo Hrísey, því næst Hlíðarnar í Reykjavík. Það var í Hrísey sem ég lærði að drekka, vinna og reykja. Fram að því var ég algjör íþróttabolti.» Í Hrísey voru nefnilega menn sem kunnu til verka í bóhemisma, þar segist Mugison hafa beinlínis lært «að verða artí-fartí» og brosir út í annað. «Það var hann Kjartan H. Grét. sem tók mig á námskeið. Hann kenndi mér að hlusta á Frank Zappa, drekka viskí, lesa réttu bækurnar... Ég kom til hans einu sinni í viku, þetta var svona sumarkúrs.» Fjórtán ára gamall hafði Örn Elías dáðst að Kjartani H. Grétarssyni, fundist hann sláandi líkur Robert Plant og þar með ákveðið að banka upp á. 
Og þessi undirstöðuatriði nýtast þér enn? 
«Algjörlega. Ég var í viðtali um daginn úti í Brüssel, það var einhver voðalega djúpþenkjandi blaðamaður, og þá mundi ég það sem Kjartan kenndi mér: Ef þú lendir í vandræðum með intellektúala, þá ferðu bara að tala um Frank Zappa.» 
Við höfðum aldrei hist
Úr Hlíðunum flutti Örn Elías til London þar sem hann nam upptökufræði til BA-prófs og gerði samhliða sína fyrstu plötu, Lonely Mountain. Í náminu kynntist hann einum af sínum nánustu vinum og samstarfsmönnum í dag, Birgi Jóni Birgissyni, sem sat á sama skólabekk. Og fleiri hjálplegir kunningjar komu við sögu. «Þegar ég var að klára síðustu kúrsana og gera Lonely Mountain var ég alveg staurblankur. Ég þorði ekki að hringja í bankann og biðja um meiri yfirdrátt og hafði engin efni á að leigja mér. Þannig að ég tók að mér að passa íbúðir. Ég var í íbúð Bigga og Grétu meðan þau voru á Spáni, mætti bara með tölvu, aukagallabuxur og míkrafón og hélt til á stofugólfinu þeirra. Svo komu þau heim og þá fór ég á næsta stað, ætli ég hafi ekki verið á tíu eða tólf mismunandi stöðum allt sumarið. Ef ekki vildi betur til mætti ég bara með rauðvínsflösku og reyndi að kjafta mig inn á fólk...« Mugison hlær og Rúna fyllir inn í frásögnina, eins og hún hafi verið með. Hún kom þó ekki til sögunnar fyrr en seinna, skömmu seinna. Það var á Ísafirði. 
«Pabbi bauð mér að koma og búa hjá sér, meðan ég var að skrifa lokaritgerðina, hann var þá fluttur á Ísafjörð,» útskýrir Mugison. «Ég fór til Íslands með 300 eintök af Lonely Mountain í töskunni, dreifði í 12 tóna og Hljómalind og þeir voru að mjatlast út, kannski þrír diskar á viku. Á meðan sat ég fyrir vestan að skrifa þessa ritgerð.» 
«Og þar kom ég til sögunnar,» segir Rúna. «Við höfðum aldrei hist, samt er ég alin upp í Súðavík og hann í Bolungarvík fyrstu árin - ég kom meira að segja stundum til Bolungarvíkur, fór í sund og eitthvað. Seinna kom í ljós að við eigum tonn af sameiginlegum vinum, við þekkjum meira og minna allt sama fólkið en höfðum samt ekki hist.» 
«Það var eins og hún hefði alltaf horfið út um bakdyrnar akkúrat þegar ég gekk inn í partíin,» segir Örn Elías og þau hrista höfuð. «En svo hitti ég hana og spurði hvort hún kynni á píanó, ég væri að gera músík... Þetta var lélegasta pikköpplína í heimi. Ég vissi vel að hún kynni að spila á píanó.» 
Rúna tekur við: «Já, en svo hringdi hann aldrei. Ég beið alveg heila helgi og endaði með því að redda mér símanúmerinu hans og senda SMS, spurði hvort hann vantaði enn einhvern til að spila á píanóið... Þá byrjuðu kaffibollarnir að streyma. Þetta var æðislegt.» Og Rúna notar lýsingarorð eins og hún meini þau, í þessu tilfelli er orðið æðislegt eitthvað mjög áþreifanlegt og alvöru. 
Hún syngur með honum á plötu síðasta árs, Mugimama - Is This Monkeymusic?, hún er Mugimama holdi klædd og bar frumburð þeirra undir belti á tónleikaferðum innanlands og utan. «Hann varð nú bara til í einni ferðinni,» segja þau og horfa á snáðann, sem lygnir aftur augunum í hornsófanum. «Ætli hann fái ekki að fara með á Hróarskeldu í sumar.» 
Í hljómleikaferð Mugisons um Evrópu, sem hefst á morgun, munu Rúna og sonurinn hins vegar ekki fara. Einir á ferð verða Mugison «og vinur minn Biggi, sem verður þá allt í senn rótari, sálfræðingur, besti vinur, túrstjóri og hljóðmaður, auðvitað,» segir Mugison. Tónleikaskráin er þétt, byrjað verður í Cardiff og London, svo Edinborg og Glasgow, þá Osló, Stokkhólmur, Lundur, Berlín, Hamborg, Brüssel og París. Nánast tónleikar á dag - stundum tvennir í sömu borg - að frátöldum einum ferðadegi milli Stokkhólms og Berlínar. 
Er þetta ekki stærsti túr sem þú hefur ráðist í? 
«Jú, þetta er að minnsta kosti stærsta sólódæmi sem ég hef gert. Þetta leggst rosavel í mig, mér finnst gaman að þessu. Helst að það fari í mann að hanga í biðröðum á flugvöllum, sitja í rútum. Og auðvitað tekur á að selflytja allt draslið, inn í leigubíla, upp á svið, niður aftur, maður verður alveg þreyttur í öxlunum.» Sjálfir tónleikarnir eru því minnsta málið, þannig séð. «Ég spila kannski í klukkutíma, og mér líður mjög vel þegar ég spila. Restin er meira eins og að vera í löndun, massíf líkamleg vinna.» 
«Nema tónleikarnir gangi illa, þá er það martröð,» bendir Rúna á. 
«Já, það er hrikalegt,» samsinnir Mugison og tekur dæmisögu af Tryptych-hátíðinni í Skotlandi í fyrra, þangað sem hann er einmitt á leiðinni núna. Þar hafi hann lent í löngu partíi og orðaskaki þar sem einhver hafi á endanum rétt fram Tabasco-sósu með vel völdum ögrunarorðum: Drekktu þetta! Hann hafi þá brugðist við að víkingahætti og tæmt úr flöskunni. «Svo var ég bara á klósettinu allan tímann í Glasgow. Þegar korter var í mína innkomu var ég enn á klósettinu og heyrði kallað í hátalarakerfinu: Mugison á svið eftir 15 mínútur. En ég kom ekkert fram og það var ítrekað: Has anybody seen Mugison? Kom of seint á sviðið og þegar ég byrjaði að spila fórnaði fólk bara höndum. Þetta var alls ekki að gera sig. Þannig að ég sagði áhorfendum bara alla söguna, að ég hefði drukkið heila flösku af Tabasco og væri beinlínis að brenna á mér rassgatið til þess að standa þarna og spila. Og þá féll einhver frontur og allir urðu næs - þetta varð meira eins og að vera í 25 ára afmæli hjá vini sínum.» 
«Og svo varstu valinn maður hátíðarinnar,» segir Rúna. 
«Já, kannski fyrir þetta, að hafa sýnt að það væri manneskja á bakvið vélina.» 
Boðskapur sögunnar: vera alltaf heiðarlegur. Svo heldur sagan áfram með ferðalýsingum frá Skotlandi yfir heila nótt og beint upp á svið á Spáni. Þannig er líf farandsöngvarans eins og líf nýbakaðs föður; lítið um nætursvefn á köflum. 
Einn í heilum firði
Margir standa í þeirri trú að þú sért fæddur og uppalinn Ísfirðingur, það er sem sagt misskilningur. 
«Já. Þegar ég bjó þarna hjá pabba á Ísafirði í tvö ár var ég einmitt að byrja í þessu meiki. Ef blaðamenn vildu tala við mig hringdu þeir vestur, þannig að fólk dró þessa ályktun, Mugison á Ísafirði. En ég á náttúrlega rætur fyrir vestan og ættir til Stranda og bjó fyrir vestan sem strákur. Og ég held að ég hafi vestfirska lífssýn. Það er þessi húmoríska svartsýni: Það er allt að fara til helvítis en mikið djöfull er það samt fyndið!» Á ferðum sínum tekur hann eftir talsverðum mun á kímnigáfu og verklagi milli landshluta og hefur skýra sýn á hvað vestfirskan merkir. «Það er einyrkjafílingurinn, sem ég finn líka í sjálfum mér. Þessi geðveiki Strandamanna í gamla daga, að vera einn í heilum firði. Maður skilur ekki hvað fólk var að pæla. Þetta er enn ríkt í fólkinu, nú eru stóru togararnir farnir en menn halda áfram að vera á sínum trillum, gefast ekki upp. Þetta eru sólóartistar í lífinu, sérvitrir og húmorískir einhvern veginn.» 
Hvaðan segistu þá vera, ef spurt er? 
«Ég segist vera sígauni, því ég veit ekki beinlínis hvaðan ég er. Sígauni með vestfirskt hjarta.» 
Og hann segir fleira um einyrkjataugina, til dæmis að hann eigi erfitt með að vinna með öðrum og taki gagnrýni illa. «Rúna og Pétur [Þór Benediktsson] eru eiginlega eina fólkið sem ég get unnið með.» 
Er hann erfiður í samstarfi, Rúna? 
Rúna hristir höfuðið og hugsar. «Nei, ég myndi ekki segja það. Það er ofsalega gott auðvitað að rökræða og finna alla fleti á hlutunum og við erum svolítið góð í því, er það ekki? 
«Jú, jú, sumt meikar alveg sens þegar þú segir það,» svarar Mugison. «En þegar annað fólk kemur með einhver komment, þótt það sé uppbyggileg gagnrýni, þá magnar það oft upp í mér andstöðuna og ég geri þvert á það sem það segir. Ég þykkna í einhverju attítúdi, að þetta sé ég og minn heimur sem enginn komist inn í nema ég bjóði þeim.» 
Spurning um að slá upp nýjum sumarkúrsi í Hrísey, um listræna samvinnu... «Þú átt samt eiginlega eftir að prófa að vinna með öðru fólki,» bætir Rúna við og er bjartsýn. Örn Elías kinkar kolli, játar að plöturnar séu meira og minna hans eigin smíðar og þannig hafi það orðið að vera, einhvern veginn. Hingað til. 
Spurt er hvort einhverjir karakterar hafi haft áhrif á Mugistrákinn, í uppvextinum. 
«Já, alveg pottþétt,» svarar hann að bragði. «Frænka mín Björg, systir pabba, hún laumaðist einu sinni til mín innan úr fjölskylduboði, þar sem ég sat inni í herbergi, með gítar, og kenndi mér Hudson Bay - sem var þá aðallagið í öllum heiminum. Ég spilaði það í marga mánuði og þetta var klárlega upphafið að gítarfíkn minni. Það er alveg henni að þakka. Afi minn er líka mikill galsari, alltaf með munnhörpu í vasanum og á það til að rífa upp steminguna hvar sem er, ef þögnin verður of mikil. Hann bullar líka texta, það er áreiðanlega kennt í leiklistarskólum en afi er með þetta innbyggt í sér, svona galsaspuna.» Afi þessi er móðurafi, Örn Geirsson, sem tekur einmitt káta rispu á nýju plötunni. Mugison er stoltur að bera nafn hans. 
Hann minnist einnig á Bjarna og Halla á trillunni Núpi, sem hafi verið áhrifavaldar með sagnabrunni og almennu viðhorfi til lífsins. «Og svo pabbi, náttúrlega! Hann á eiginlega allan þennan Mugi-heim.» Rúna tekur undir: «Viðhorfið hans gerir eiginlega allt sem þarf, til dæmis á hátíðinni í fyrra,» segir hún og á við Rokkhátíð alþýðunnar, Aldrei fór ég suður, sem fyrst var haldin á Ísafirði um páskana í fyrra að frumkvæði feðganna og fleira fólks - þar sem Guðmundur Kristjánsson var potturinn og pannan í eldamennsku, hvers kyns skipulagningu og gestrisni. 
«Pabbi var líka maðurinn sem tók að sér að hringja í búðir og fá þær til þess að panta Lonely Mountain,» segir Örn Elías. «Hann gerði díl við fríhöfnina, var hringjandi í Óla Palla á Rás 2... hann var bara einn stór lúður.» Papamug jafnaðist þannig á við fjölmenna umboðsskrifstofu. «Hann var líka svo hvetjandi. Ekkert að spyrja hvað ég ætlaði svo að gera þegar ritgerðin kláraðist, heldur sagði bara: Þetta er geðveik músík, drengur, þetta er alveg málið! Ef pabbi hefði verið í meiri praktík hefði ég áreiðanlega ekki fengið, eða tekið mér, svigrúm til að þróa mig og pæla áfram í músík. Þá hefði ég farið að hafa áhyggjur af hvað ég ætlaði að verða.» 
Muggi hefur komið fram með syninum, m.a. á útgáfutónleikum í haust og á tónlistarhátíðinni Airwaves. «Pabbi kann á kassagítar,» upplýsir Örn Elías, spurður um tónlistargenin. Kveðst sjálfur ekki hafa sótt tónlistarskóla, að frátöldu hópnámskeiði í Yamaha-orgelleik þegar hann var níu ára, og öðru í gítarleik «hjá Gumma Pé rétt eftir að hann sló í gegn hjá Hemma Gunn.» 
Alltaf gott að eiga gítarhetjur, á sínum tíma Guðmund Pétursson, í dag Pétur Þór Benediktsson, sem er náinn vinur líkt og fyrr greinir. Hann leikur á plötunni Mugimama..., meðal annars gítarlínuna brjáluðu í laginu Murr Murr. Það lag þurfti Mugison að spila einn síns liðs á sviði þegar hann hitaði upp hjá Emiliönu Torrini í London fyrir skömmu. «Ég hafði aldrei spilað þetta læf aleinn og fannst ég þurfa að prufukeyra það fyrir framan fólk. Snaraði mér inn á Prikið og fékk að spila fyrir þá sem þar voru staddir, kannski tuttugu og fimm manns. En þeir hristu bara höfuðið og hugsuðu, er þetta fífl Flytjandi ársins?» segir Mugison, en nafnbótina hlaut hann á Íslensku tónlistarverðlaununum. «Ég klúðraði þessu alveg, fór heim og æfði mig geðveikt, sofnaði eiginlega út frá gítarnum þangað til ég fór til London.» 
Fallegasta hugmyndin
Þannig eru starfshættir Mugisons, hann vill alltaf gera betur og bjarga sér sjálfur þegar mögulegt er. Nú er hann að undirbúa eins-manns-túrinn sinn, sem krefst skipulagningar. «Hugmyndirnar spretta oft af praktík og peningum. Ég hef ekki efni á að vera með hljómsveit, þannig að ég þarf að leysa þetta.» Og úr því Mugimama kemst ekki með, þurfti að leysa það. «Hún syngur með mér lagið 2 Birds, en þar sem hún verður ekki á staðnum læt ég varpa myndbandi af andlitinu hennar á gítarinn,» útskýrir hann. 
«Og ég syng með honum þar,» bætir Rúna við og þau lyfta gítarnum og lýsa því hvernig hljóðrásin er samtengd hreyfimyndinni. 
«Þetta er ein fallegasta hugmynd sem ég hef fengið,» segir Mugison, sem prófaði hana fyrir áhorfendur í London um daginn: «Og fólk var alveg að kaupa þetta, fannst þetta flott.» 
Hann er enn ekki með umboðsmann, þrátt fyrir vaxandi umsvif. Vinnur allt úr tölvunni heima hjá sér og rekur ásamt Rúnu heimasíðuna mugison.com. «Jú, það fer alltaf meiri og meiri tími í svona umsýslu, þetta hefur undið svo upp á sig. Sérstaklega í útlöndum. Hérna heima er þetta ekkert mál, bara spurning um að senda diskinn á þrjú blöð og mæta í útvarpsviðtal. Þetta er eiginlega svo einfalt að allir ættu að geta gefið út plötu á Íslandi - og mér finnst að allir ættu að gera það.» Erlendis er hins vegar allt töluvert flóknara, til dæmis ekki sama fólkið hjá útgáfufyrirtækjum sem sér um bæði kynningu og dreifingu og tímafrekt að komast inn í hvernig kerfið virkar. 
Rúna bendir á að Örn vilji ennfremur hafa alla hluti persónulega og tengslamyndun taki tíma. «Þú vilt alltaf verða vinur allra,» segir hún og hlær. Mugison játar, minnir á að hann hafi sjálfur, með hjálp vandamanna, handsaumað umbúðir um alla Lonely Mountain diskana, til viðbótar því að semja lögin, leika á nær öll hljóðfærin, taka upp og framleiða, og því alls ekki verið sama í hvaða höndum diskarnir lentu á leið til hlustenda. «Mér finnst þetta skipta miklu máli. Ég verð að tala við þá sem dreifa disknum erlendis, vita hvort þeir eru að fatta þetta, hvernig manneskjur þeir eru.» Erfitt ef rangt fólk flækist inn í atburðarásina. «Eins og gerðist til dæmis í Frakklandi, þar var eitthvert fólk sem ég náði engum tengslum við og skildi ekki. Örugglega ágætis fólk, en það stóð bara ekki fyrir það sem ég stend fyrir og mér leið mjög illa að vita af plötunni minni þar.» Hann ítrekar að Mugimama, Is This Monkeymusic? sé mikil fjölskylduplata, Rúna syngi með honum, Rúna og vinur þeirra Ragnar Kjartansson hanni umslagið og söngvarar í laginu Hold on to happiness sé fólk úr innsta hring: «Rikki, mamma, John, systur mínar báðar, Biggi, Rúna, pabbi... Það vildi til að allt þetta fólk var hjá okkur í kaffi og við hentum þessu upp.» Þá er 10 ára systir hans, Helga, sögukona í laginu Salt. 
Mugison leitar að skýringu: «Afi minn er ekki ríkur maður, en honum hefur alltaf fundist það af því hann á svo mörg börn. Amma og afi eru líka svo skemmtileg að það hópast að þeim fólk - þau eru alþýðuhetjur sem hafa alltaf gert allt fyrir fólkið sitt. Ég held að þetta sé dálítið þaðan. Svo var ég líka búinn að vera þrjú ár í útlöndum, massablankur allan tímann og kom bara einu sinni heim. Ég hafði því eytt voða litlum tíma með fjölskyldu og vinum í fimm ár og þess vegna fannst mér ég verða að hafa alla með þegar ég gerði plötuna, hafa þetta fólk í kringum mig.» 
Honum finnst líka skipta máli að fjölskyldan viti hvað hann er að gera, þess vegna sé frægðin ágæt - hún geri afrakstur vinnunnar áþreifanlegan. «Að vera músíkant er nefnilega álitin dálítil aumingjavinna hér á Íslandi og kannski annars staðar. Fólk heldur að þetta sér bara leikur, sem það auðvitað er, þetta er draumaheimur. En þetta borgar alveg bleiurnar og ég vinn alveg tíu tíma á dag eins og aðrir.» 
«Alla daga vikunnar,» bætir Rúna við og hlær. «Það eru engir lögboðnir kaffitímar eða helgarfrí....« Mugison: «Þetta er samt öðruvísi en að vinna á skrifstofu eða í frystihúsi. Fólk á alveg til að koma hingað í kaffi af því ég er ekki að «gera neitt», nema semja lag. Og þar sem ég er splittaður sjálfur, félagsvera og ein-vera, þá fæ ég mig ekki til að henda fólki út.» Ein-veran er skapandi helmingurinn, Mugison er með aðstöðu í þakrými íbúðarinnar. «Ég er mikið að pæla í því að taka upp annað lingó til þess að fá meiri frið. Í stað þess að segjast vera að semja lag gæti ég sagst vera «að vinna að ákveðinni skýrslu». Svo ætti ég «von á kúnna», sem væri þá blaðamaður.» Í hornsófanum og gamla græna stólnum er hlegið innilega með þessari hugmynd, hún er góð. «Þetta er nefnilega svo ótrúlega tengt - peningahliðin á tónlistinni er bisness.» Hin hliðin sé þó eftir sem áður listsköpun. «Svo myndast oft spenna þarna á milli, óþægileg spenna.» 
Heldurðu að þú komist upp með það mikið lengur, að hafa ekki umboðsmenn? 
Mugison hugsar sig um. «Ég veit það ekki - vonandi. Þetta er trillukallinn í mér, mig langar ekkert að selja kvótann.... Annars er aldrei að vita hvað maður gerir.» Svipað svar, um ófyrirsjáanleikann, kemur þegar talið berst að framtíðinni. «Ég er ekkert viss um að ég þurfi alltaf að vera músíkant.» Hann þagnar andartak. «Ég væri alveg til í að vera smiður, vinna með höndunum. Um daginn var ég að útbúa græjutöskuna mína með köllum á vélaverkstæði fyrir vestan, við vorum að fella míkrafóna og dót í tösku og mæla allt út. Mér fannst það rosalega skemmtilegt, það jafnaðist alveg á við að semja lag.» 
Dinga-ring-a-ding...
Rúna er komin með soninn í fangið, klæðir hann í útigalla. Um þessar mundir er hún í fæðingarorlofi, en stundar tónsmíðanám við LHÍ. Hvernig tónlist semur hún? 
«Ég er mjög óljós, kannski meira eins og myndlistarmaður en tónsmiður,» svarar hún. «Mér finnst gaman að búa til umhverfi, stemningar. Annars er það misjafnt. Maður er svo margir.» Á Mugimama... er eitt lag eftir Rúnu, Hold on to happiness, sem hún viðurkennir að sé lagrænna en hún eigi vanda til. 
«Og bara nokkuð gott lag hjá henni,» segir Mugison kankvíslega. Hann á sjálfur textann, hafði gleymt honum á píanóinu og Rúna fór að máta nótur við orðin. 
Þannig gerist einmitt margt, eftir einhvers konar ósýnilegum þráðum. Það er sums staðar kallað meistaraheppni. En slíkt er ekki til tals hér, Mugison grípur sjálfur til einfaldrar eldhússamlíkingar þegar hann er beðinn að lýsa tónsmíðum: 
«Þetta er einfaldara en fólk gerir sér grein fyrir. Stundum situr maður bara með gítarinn og gerir eitthvað dinga-ring-a-dinga-ring... og dettur niður á hugmynd. Ég hugsa ekki: hey, nú væri flott að fara í g og svo g-sjöund og brjóta svo niður fyrir e-mollinn til þess að byggja upp fyrir d-mollinn í c-kafla... Mér finnst ég ekki einu sinni vera lagahöfundur, lögin gera þetta meira sjálf. Þetta er bara eins og að búa til sósu eða súpu, stundum þarf að þynna aðeins eða þykkja, bæta við salti... og elska það sem maður er að gera.» 
Er þessi aðferð viðurkennd í tónsmíðadeildinni? 
Rúna hlær. «Dingaring-aðferðin er alveg gúdderuð, þótt hin sé kannski meira kennd. Þetta er einmitt spurning um að framkvæma, og hafa gaman.» 
Mugison viðurkennir að hann rugli stundum stillingunni á gítarnum og leiki sér, stundum komi út úr því lag, stundum ekki. Þar er galsaspuninn afa hans væntanlega á kreiki. Og í bland einhver innri áttaviti: «Þegar Mugimama... var í undirbúningi fór ég upp á fjall fyrir vestan og skrifaði niður hvers konar plötu ég vildi gera.» 
Hvernig plata var það? 
«Það var nokkurn veginn platan sem ég gerði svo. Ég gerði ekki verkáætlun eða hugmyndir að lögum, heldur meira hvaða tilfinningu og liti ég ætlaði að hafa.» Líkt og Rúna hugsar hann tónlist eins og myndlist, sér fyrir sér andrúmsloft, jafnvel dýr, sem samsvara stemningunni. 
Hvernig dýr er þá, segjum, Sad as a Truck? 
«Crusty the Clown, eða Joker Face. Kannski ekki beint dýr, en...« Minnisbókina fann hann fyrir skömmu og var hissa að sjá hversu margt hafði geymst í undirmeðvitundinni. «En ég hendi samt oft hugmyndum,» útskýrir hann og rekur söguna af því þegar Thomas Alva Edison fann upp ljósaperuna. «Eftir 2000 tilraunir til þess að láta peruna virka voru allir búnir að missa trúna. Þér hefur mistekist tvö þúsund sinnum, af hverju gefstu ekki upp? spurði fólk. Þetta eru ekki mistök, svaraði Edison, heldur er ég búinn að sanna á tvö þúsund vegu hvernig á ekki að gera ljósaperu!» Af þessu er Mugison hrifinn, þegar menn hafa trú á hugmynd og halda áfram. «Ég þoli ekki þegar fólk talar endalaust um það sem það langar að gera. Það á bara að fara af stað.» Og gefast aldrei upp - ekki frekar en kjúklingurinn í Chicken Song, sem er alla ævi að reyna að fljúga og hættir ekki að reyna þótt hausinn sé höggvinn af honum. «Mér finnst þetta hrikalega fallegt, þetta er næstum eins og tilvitnun í Biblíuna, eða ein stór hvatning til þess að halda alltaf áfram að reyna.» 
Nú þurfa Mugimama og sonurinn að kveðja, eiga erindi út í góða veðrið. Rúna sækir fyrst meira kaffi og lagfærir gluggatjöldin þar sem blaðamaðurinn er að blindast af Vesturbæjarsólinni. Áður en hún fer er hljóðlega spurt um mörk einkalífsins: 
Mugimama... orkar sem afar persónuleg plata. Þið óttist ekkert að týna línunni milli einkaheims og áheyrenda? 
Þau taka sér tíma í að svara. «Mér finnst vera alveg stór gjá á milli,» svarar svo Mugison. «Þetta er samt alveg gjöf sem við gefum viljandi,» bætir Rúna við. «Þetta land er einhvern veginn þannig, fólkið er svo nálægt.» Lögin, og ekki síður einlægur flutningurinn, eiga þó tvímælalaust rætur í þeirra eigin heimi. «Við erum samt ekkert að segjast vera hamingjusamasta par á jörðinni, eða eitthvað slíkt,» segir Mugison og nefnir sem dæmi lagið I Want You. «Það er alveg fullt af desperasjón, þetta er alveg erfitt stundum.» Tónlistin spretti af persónulegri tjáningu og hún sé alls konar; erfið, kát, djúp, bjartsýn. 
Er auðveldara að syngja um sársauka en gleði? 
«Alveg pottþétt,» svarar hann. «Bono hrósaði einu sinni Björk með þeim orðum að hún væri ein af fáum músíköntum sem gerði gleðina trúverðuga. Það er nefnilega mjög erfitt að semja hresst lag, það er alltaf hætta á að það hljómi eins og fals.» 
Þau telja eðlilegt að fólk búi sér til mynd af þeim, út frá tónlistinni, en það sé ekki endilega hin rétta mynd. «Ef fólki finnst það vera inni á gafli hjá okkur er það þeirra ímyndun, það er ekki frá okkur komið.» Örn Elías: «Ég meina, þetta líf er bara svo kreisí. Og þótt við gefum smávegis af því er nóg eftir.» 
Þótt lögin séu persónuleg býr samt í þeim virðing fyrir öðru fólki og tilfinningum... 
«Það er einlægnin,» giskar Rúna, «Hvað er líka annað hægt, þegar fólk tekur manni svona opnum örmum, en að koma til dyranna eins og maður er klæddur?» 
Vegsemdirnar trufla þannig ekki einkalífið, beinlínis. Nema hvað Rúnu finnst almenningseignin Mugison stundum heldur nálægur á heimilinu. «Vinnuskórnir hans eru hérna alveg uppi í sófa.» Annað ef Örn Elías væri stærðfræðikennari og væri kannski stöðugt að hugsa um formúlur - eins og Mugison er stöðugt að hugsa um tónlist. En það færi til þröngs hóps. «Öddi hins vegar býr til lag og svo labba ég fram hjá partíi í ókunnugu húsi og þá er verið að syngja lagið. Það er dálítið skrýtið.» 
Eitt óleyst mál, segir maður Múgíson, eða Muggison? 
Þau hlæja. «Ég veit það eiginlega ekki, þetta er minnst að vefjast fyrir mér. Ég svara bara kalli,» segir Örn. Rúna: «Fólk er einmitt oft í vafa, það er kannski rétt að hjálpa því með þetta?» Mugison ypptir öxlum. «Sumir halda að ég sé Mugison frá níu til fimm og svo sé ég bara Örn Elías heima hjá mér. Þetta var kannski þannig fyrst, en núna er þetta orðið svo samofið. Vinir mínir eru margir farnir að segja Mugi.» Rúna: «Ég þurfti að spyrja hann að þessu, þegar við kynntumst: Hvað á ég að kalla þig? Örn, svaraði hann. Það gekk ekki upp. Ég kalla hann Ödda.» 
Rúna setur hettuna á Ísak Dýra, hjúfrar hann að sér og þau kveðja. Tilveran er snarbreytt eftir að Mínímug kom í heiminn. «Já, hann er algjört yndi. Ég skil ekki hvernig þetta var hægt án hans.» Hún er einlæg. Svo trítla þau út í sólskinið. 
Mugison situr áfram, alveg rólegur og svarar ekki í símann þótt hann hringi. Hver og einn fær sinn tíma. Kominn tími á kosmíska spurningu: 
Hvaða tilfinningu hefurðu fyrir heiminum eftir að hafa búið í London, Reykjavík, Ísafirði...? 
«Mér finnst gott að vera fyrir vestan, það er önnur kyrrð þar sem ég finn ekki hér. Það er samt fínt að vera í Reykjavík, hún hefur einfaldlega aðra kosti. Mamma býr líka hér, það er alltaf gott að vera nálægt mömmu sinni. 
Mér fannst London ruglingsleg fyrst, en eftir þrjá mánuði var hún bara orðin eins og hér. Ég labbaði alltaf sömu leiðina, það voru sömu tveir pöbbarnir, bíóið, bókasafnið og þrír vinir. Allt í einu var ég kominn með minn litla Ísafjörð eða Reykjavík, maður býr sér til radíus á hverjum stað.» 
Stélið upp, augun beint
Á tónleikaferðalögunum kveðst Mugison hrósa happi yfir því að vera ekki heil hljómsveit, stuttan tíma taki fyrir sig að stilla upp græjunum. «Þá fer ég á kaffihús, horfi á fólkið. Einu sinni var ég með hálfgerða víðáttufælni, fannst óbærilegt í Kringlunni og á ennþá soldið erfitt með að vera á Oxford Street; alltaf eins og eitthvað sé alveg að fara að gerast. En því fleiri staði sem ég heimsæki, því meira verða þeir eins - ég er fljótur að tengja, mér finnst þú minna mig á stelpu á Ísafirði, þessi þarna er alveg eins og Sissa frænka... Ég mynda svona innri tengingar og þar með finnst mér ég vera velkominn.» 
Á sviðinu hríslast stundum eftir bakinu pínulítil hræðsla, en yfirleitt eru viðtökur hlýjar. «Fólk sýnir viðbrögð mismikið. Spánverjar eru mjög hressir, standa alltaf upp úr stólunum og lifa sig inn í músíkina. En í Þýskalandi verð ég bara að hugsa: stélið upp, augun beint og ekki skjálfa! Þeir sýna ekkert. En svo hópast þeir kannski að í lokin og þakka fyrir.» 
Erfiðustu tónleikarnir? 
«Fyrstu Mugi-tónleikarnir voru viðbjóðslegir, þeir voru í kjallara apóteksins á Ísafirði. Mér fannst ég vera að svíkja fólkið sem hafði tekið frá kvöld til þess að gefa mér athygli, ég var svo lélegur. Í einn og hálfan dag á eftir var ég staðráðinn í að hætta.» Hinn kosturinn var að finna leið til þess að gera miklu betur, sem varð ofan á. «Ætli egóið hafi ekki dregið mig áfram,» segir hann hlæjandi. Hann minnist á aðra vonda tónleika, í London, þar sem hann gekk af sviðinu, fannst sér misboðið. «En næstu tónleikar sem ég hélt þar á eftir voru sennilega þeir bestu á ferlinum.» Hér mætti sennilega smíða kenningu um að dalirnir búi til toppana, jafnvel tengja það vestfirsku landslagi, en það er óþarfi. Mugison er heldur ekki einhamur - innhverfur og valhoppandi á fjöllum - hann hefur verið sendill hjá sjálfu Kaupþingi, Smugusjómaður, hjólasendill Ríkisspítalanna og hver veit hvað. Vann eins og aðrir íslenskir unglingar fyrir sér þar til braut tónlistarinnar breikkaði. «Ekkert af þessu fannst mér leiðinlegt, mér fannst heldur ekki leiðinlegt að sauma umbúðirnar um Lonely Mountain, þótt það tæki marga mánuði. Mér fannst eitthvað alvöru við það, að koma við hvert eintak sjöhundruð sinnum.» Hann ber ómælda virðingu fyrir vinnu fólks og af því sprettur t.a.m. viðhorf hans til hljóðvinnslu. «Maðurinn sem gefur plötuna mína út í Evrópu, Matthew Herbert hjá Accidental Records, hefur haft gífurleg áhrif á mig í hugmyndafræðilegum skilningi, hann er með ákveðnar vinnureglur sem ég nota líka. Í þeim felst til dæmis að nota aldrei «preset» í græjunum,» útskýrir hann, en þá er átt við innbyggð hljóðfæri í hljóðgervlum. «Ef maður vill hafa orgel í laginu sínu, tekur maður það upp sjálfur,» segir Mugison. Sama gildir um hljóðsmölun, eða sampl. «Ég sampla aldrei af plötum, það er ódýrt trix og vanvirðing við þá sem eyddu tíma í að semja, spila og taka upp það lag. Ég sampla til dæmis ekki Mannakorn þótt lag með þeim höfði til mín því ég veit að þeir eyddu tíma í að semja lagið, bóka stúdíótíma, ráða upptökustjóra, taka leigubíla til og frá, kaupa sér mat... Mér finnst eðlilegra að sampla sjálfan mig eða nota eitthvað úr mínu umhverfi, sturtuna mína, eldhúshljóðin mín, bílflautu úti á horni. Það finnst mér heiðarlegri nálgun, án þess að ég sé að fordæma hina aðferðina. Ég vinn bara svona, út frá kassagítar, texta og mínum heimi.» 
Er þetta apamúsík? 
Mugison brosir, samþykkir að svarið við titli plötunnar sé jákvætt. «Ég er tiltölulega loðinn maður, apabrandarar fljúga því á mínu heimili. Þannig er apamúsíkin tilkomin. Svo er þessi plata bara svolítið apaleg,» segir hann og á við sveiflurnar. «Eins og að hoppa skyndilega upp í tré, að bíta einhvern allt í einu...» 
Eftir Sigurbjörgu Þrastardóttur Ljósmyndir Kristinn Ingvarsson
