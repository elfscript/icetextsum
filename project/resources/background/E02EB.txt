Írönsk stjórnvöld skipuðu í gær arabísku sjónvarpsstöðinni Al-Jazeera að loka tímabundið skrifstofu sinni í Teheran. Sagði talsmaður stjórnvalda að rannsaka yrði hvort stöðin hefði átt þátt í að ýta undir óeirðir meðal arabíska þjóðarbrotsins í olíuauðugu héraði við landamærin að Írak í síðustu viku. Þrír féllu í átökunum og um 200 voru handteknir.
Um 3% íbúa Írans eru arabar en einnig býr þar mikið af Kúrdum auk Írana sjálfra og hefur stjórnin í Teheran ávallt verið mjög viðkvæm fyrir öllum ásökunum um mismunun þjóðarbrota. Átökin urðu í Ahvaz, helstu borginni í héraðinu Khuzestan, og segja heimildarmenn að arabar hafi kveikt í opinberum byggingum og bönkum. Meirihluti íbúa í Ahvaz er arabískumælandi. 
Undirrótin er að sögn írönsku ríkisfréttastofunnar IRNA að dreift var fölsuðu bréfi sem sagt var vera frá forsetaskrifstofunni. Var þar sagt að arabar yrðu að «flytjast úr landi, breyta verður arabískum heitum á þorpum og borgum í farsi» [helsta tungumálið í Íran]. 
Al-Jazeera mun hafa sagt að óeirðirnar hafi verið runnar undan rifjum manna sem vildu aðskilnað frá Íran. Talsmaður útlægrar hreyfingar araba í Ahvaz, sem hefur bækistöð í London, sagði í viðtali við Al-Jazeera hreyfinguna hafa hvatt til friðsamlegra mótmæla á svæðinu til að «minnast 80 ára íransks hernáms» en stjórnvöld hefðu ákveðið að stöðva þau með hervaldi.
