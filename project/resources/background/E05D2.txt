STURLA Böðvarsson samgönguráðherra segir að breytingartillögur Gunnars Birgissonar, þingmanns Sjálfstæðisflokks, við tillögu sína að samgönguáætlun fyrir næstu fjögur árin, skapi engan frið. Þvert á móti skapi þær ófrið.
Gunnar hefur, eins og fram hefur komið, gagnrýnt samgönguáætlun ráðherra harðlega. Hann leggur m.a. til í breytingartillögum sínum að fjármagn til vegamála verði fært frá Norðurlandi eystra og Norðurlandi vestra til höfuðborgarsvæðisins. Jafnframt leggur hann til að hætt verði við byggingu Héðinsfjarðarganga. 
«Ég tel að þetta sé mjög vond tillaga og að hún skapi engan frið, ef það er tilgangurinn, ég tel að hún skapi miklu fremur ófrið,» sagði ráðherra í samtali við Morgunblaðið í gærkvöld. «Í tillögunni eru hugmyndir um niðurskurð tiltekinna verkefna sem eru óraunhæfar.» 
Samgönguáætlun ráðherra nær til vegamála, hafnamála og flugmála. Í nefndaráliti meirihluta samgöngunefndar, eru lagðar til óverulegar breytingar, á áætlun ráðherra. 
Minnihluti nefndarinnar segir m.a. í nefndaráliti sínu að í tillögu ráðherra sé lagður til verulegur niðurskurður frá gildandi áætlun. «Heildarniðurskurðurinn er fjandsamleg aðgerð fyrir alla byggð í landinu og er höfuðborgarsvæðið þá ekki undanskilið,» segir minnihlutinn í áliti sínu. Þar segist hann einnig leggja sérstaka áherslu á «öflugar tengingar við höfuðborgarsvæðið eins og Sundabraut». 
Atkvæði verða greidd í dag.
