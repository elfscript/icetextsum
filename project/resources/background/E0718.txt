JOSE Mourinho, knattspyrnustjóri Chelsea, vísaði í gær á bug ásökunum spænskra fjölmiðla og leikmanna Barcelona um að það væri með ráðum gert að hafa völl félagsins, Stamford Bridge, í mjög slæmu ásigkomulagi. Sjálfur líkir Mourinho vellinum við kartöflugarð frekar en knattspyrnuvöll en varla er stingandi strá eftir á vellinum. Chelsea tekur á móti Spánarmeisturum Barcelona í 16 liða úrslitum Meistaradeildinnar á miðvikudag, í leik sem beðið er eftir með mikilli eftirvæntingu, og eins og völlurinn lítur út þá óttast menn að fátt verði um fína drætti í þeim aðstæðum sem völlurinn hefur upp á að bjóða. Það er heldur ekki til að bæta úr skák að á morgun fer fram leikur á Stamford þegar Chelsea og Colchester eigast við í bikarnum.
«Við vitum að völlurinn er ekki góður en að við munum hagnast á því eins og spænskir fjölmiðlar hafa haldið fram er ósanngjarnt að segja. Það er bara heimskt fólk sem heldur að jafn góðir leikmenn og skipa lið Chelsea geti verið ánægðir þegar völlurinn lítur svona út,» sagði Mourinho.
