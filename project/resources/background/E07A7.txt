Samfylkingin í Sandgerði hefur ákveðið að bjóða fram lista í eigin nafni við sveitarstjórnarkosningarnar í vor undir listabókstafnum S en óska jafnframt eftir samvinnu við óháða borgara. K-listinn hefur í áratugi verið ráðandi afl í bæjarstjórn Sandgerðis. Í síðustu kosningum stóð Samfylkingin að framboðinu ásamt óháðum og áður forverar flokksins.
Fram kemur í fréttatilkynningu frá Samfylkingunni í Sandgerði að deildar meiningar hafi verið um það í félaginu hvort áfram ætti að bjóða fram undir listabókstafnum K. Stjórn félagsins lét kanna skoðanir félagsmanna á þessu með óformlegum hætti. Um 26% þeirra félagsmanna sem náðist í vildu að Samfylkingin stæði að K-lista, 28% vildu frekar S-lista en 45% aðspurðra félagsmanna sögðu það ekki skipta máli. 
Í framhaldi af þessu var á félagsfundi í Samfylkingunni í fyrrakvöld ákveðið að bjóða fram lista í komandi sveitarstjórnarkosningum undir listabókstaf flokksins, S, og óska jafnframt eftir samvinnu við óháða borgara. Á fundinum var einnig ákveðið að efna til opins prófkjörs um val á þremur efstu frambjóðendum listans.
