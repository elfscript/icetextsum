Sænska skíðakonan Anja Pärson var öryggið uppmálað í gær þegar hún sigraði í svigi kvenna á Ólympíuleikunum og varð þar með fyrst sænskra kvenna til að hampa ólympíugulli í alpagreinum. Svíar hafa oft átt mjög sterkar stúlkur í alpagreinum, stúlkur sem hafa verið taldar sigurstranglegar, en hafa aldrei náð að sigra. Pärson braut því blað í sögunni með sigrinum í gær, önnur varð Nicole Hosp frá Austurríki 0,29 sekúndum á eftir og þriðja Marlies Schild, landa hennar. Janica Kostelic frá Króatíu varð að láta sér lynda fjórða sætið. Hún hefur verið veik síðustu daga en keppt engu að síður. «Ég held það sé komið nóg hjá mér á þessum leikum, ég held að líkaminn sé búinn að fá nóg,» sagði hún eftir keppnina í gær og átti ekki von á að keppa í stórsvigi á morgun. Kostelic er sigursælasta konan í alpagreinum ólympíuleikanna en hún á fjóra gullpeninga frá keppni á þeim og hafði vonast til að fá þann fimmta í dag, eða í stórsviginu á morgun, en veikindi hennar hafa sett strik í reikninginn. «Ég er gjörsamlega búin, hef engan kraft þannig að ég verð að sjá til með stórsvigið,» sagði Kostelic.
Pärson reið á vaðið í gær í fyrri ferðinni og útlitið var ekki bjart því hún meiddi sig lítillega á hné í upphituninni en það herti hana bara og hún var ákveðin í að fá ekki enn einn bronspeninginn, en hún varð í þriðja sæti í bruni og alpatvíkeppninni. 
«Ég var gráti næst þegar ég meiddi mig í upphituninni og því er þetta alveg ótrúlegt. Það var draumur minn að verða Ólympíumeistari, það hefur gengið upp og niður hjá mér upp á síðkastið en þetta hafðist hjá mér,» sagði Pärson eftir sigurinn.
