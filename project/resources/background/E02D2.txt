HALDNIR verða tónleikar í Félagsheimilinu Hvoli á Hvolsvelli í kvöld kl. 20.30. Þar leikur blásaraoktettinn Hnúkaþeyr efnisskrá með tónlist eftir Wolfgang Amadeus Mozart og Gordon Jacob.
Tónskáldin Mozart og Jacob eiga það sameiginlegt að vera báðir afar hrifnir af blásturshljóðfærum. Blásaraoktettar voru vinsælt form hjá hinum klassísku meisturum, enda er hljómurinn jafnt voldugur og blæbrigðaríkur. Mozart skrifaði þrjár blásaraserenöður og á tónleikunum í Hvoli verður leikin hin dramatíska c-moll serenaða. 
Efnisskráin endurspeglar að nokkru leyti þær tónbókmenntir sem til eru því að frá klassíska tímanum verður að fara fram til 20. aldarinnar til að finna tónlist fyrir blásaraoktett. Divertimento í Es-dúr eftir Gordon Jacob er kryddað með nýjum hljómi og ómstríðum þar sem hornin fá að njóta sín. Hnúkaþeyr hefur tónleikana á að leika forleikinn að óperu Mozarts Brúðkaup Fígarós. 
Hnúkaþey skipa Peter Tompkins og Eydís Franzdóttir á óbó, Rúnar Óskarsson og Ármann Helgason á klarinett, Anna Sigurbjörnsdóttir og Emil Friðfinnsson á horn, Darri Mikaelsson og Kristín Mjöll Jakobsdóttir á fagott. 
Tónleikarnir eru samstarfsverkefni, Félags íslenskra tónlistarmanna og Æskulýðs- og menningarmálanefndar Rangárþings eystra, með styrk frá menntamálaráðuneytinu.
