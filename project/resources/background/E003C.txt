MÉR kom þetta mikið á óvart og þykir miður að svona skyldi fara,» sagði Markús Örn Antonsson útvarpsstjóri þegar leitað var viðbragða hjá honum við ákvörðun Auðuns Georgs Ólafssonar, að taka ekki við starfi fréttastjóra Útvarpsins.
Markús sagði að í gærmorgun hafi verið haldinn fundur á fréttastofunni, þegar Auðun Georg kom til starfa, og þótti honum fundurinn takast vel. Að fundi loknum segist hann hafa talið að næsta skref myndi takast jafnvel. Hann hafi ekki haft meira samband við Auðun í gærdag, en frétt síðdegis af útvarpsviðtalinu, sem Auðun nefnir í yfirlýsingu sinni. 
«Ég var spurður út í efnisatriði, sem höfðu verið í þessu viðtali við Auðun, og ég varð satt að segja afar hissa á spurningum sem verið var að leggja fyrir hann. En það var ákvörðun viðkomandi fréttamanns og fréttastofunnar væntanlega.» Sagði Markús að sér þætti afar leitt og sárt að viðtalið skyldi verða kornið sem fyllti mælinn og gerði að verkum að Auðun hætti við að taka starfið að sér. 
Markús kvaðst ekki ætla að fullyrða um það nú hvort starf fréttastjóra verður auglýst á ný. Málið verði tekið fyrir á fundi útvarpsráðs, sem boðaður hefur verið á þriðjudaginn kemur. 
En hvernig bregst útvarpsstjóri við ítrekuðum vantraustsyfirlýsingum af hálfu samstarfsmanna hans? 
«Ég sæki ekki umboð mitt sem útvarpsstjóri til starfsmannafunda í Ríkisútvarpinu. Á þessum 14 árum sem ég hef samanlagt verið útvarpsstjóri hefur oft risið ágreiningur á milli mín og starfsmannahópsins, eða einstakra minni starfsmannahópa, um einstakar ákvarðanir mínar. Ég hef haft fyrir venju að standa við þær og hef gert það í þessu tilviki. Ég ætla ekkert að víkja af þeirri braut samkvæmt sannfæringu minni. Ég hef líka sagt að það sé ekkert fararsnið á mér og ég muni starfa áfram að málefnum Ríkisútvarpsins og vinna að eflingu og styrkingu þess.» 
Verður gripið til aðgerða til að bera klæði á vopnin? 
«Ég get ekki sagt nákvæmlega nú hvert framhaldið verður. Ég tel mikilvægt að málið verði reifað á fundi útvarpsráðs.» Markús minnti á að umsagnir um starfsmannaráðningar væru enn viðfangsefni útvarpsráðs. Því þurfi kanna hug útvarpsráðsmanna um framhaldið. 
Óttast útvarpsstjóri að traust til fréttastofunnar og stofnunarinnar hafi beðið hnekki í þessari atburðarás? 
«Ég fullyrði ekkert um það. Ég hef tekið eftir því, eins og aðrir sem hafa hlustað á útvarpið undanfarnar vikurnar og komið að máli við mig, að mönnum finnst afskaplega langt gengið í umfjöllun um þessi hagsmunamál fréttastofunnar út frá hennar sjónarhorni í fréttum sem hún ber ábyrgð á og í fréttaskýringaþáttum og ýmsum öðrum dagskrárþáttum sem eru að fjalla um málefni líðandi stundar. Það má segja að hver einasti mögulegi þáttur og hvert horn í dagskránni hafi með einum eða öðrum hætti tengst á einhverjum tíma umfjöllun um þessi mál. Ég get ekki metið hér og nú hvað þetta sem slíkt hefur að gera með mat almennings á trúverðugleika fréttastofunnar.» 
Markús sagði að báðar fréttastofurnar hafi staðið mjög vel að vígi. Ný könnun á trúverðugleika fréttastofu Sjónvarpsins og Stöðvar 2 sýni sterka stöðu fréttastofu Sjónvarps.
