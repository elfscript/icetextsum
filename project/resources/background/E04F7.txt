SÝNING á verkum Benedikts S. Lafleur myndlistarmanns hefur verið opnuð á 1. hæð Grófarhúss, Tryggvagötu 15. Sýningin er þriðja í röð sýninga á verkum listamanna sem eiga listaverk í Artóteki - Listhlöðu í Borgarbókasafni.
http://www.artotek.is. Benedikt hefur lengi fengist við ritstörf en á síðustu árum hefur hann snúið sér í ríkara mæli að myndlistarsköpun. Eftir Benedikt liggur á fjórða tug skáldverka. 
Um myndlist sína segir Benedikt: «Myndlist mín er oftast laus við þungan hugmyndafræðilegan tón. Læt frekar hina ósjálfráðu hugsun taka völdin. Hún er þó tryggilega tengd við hina ósýnilegu alheimsvitund og þær tilfinningar sem bærast innra með mér. Verkin mín, einkum myndaskúlptúrarnir, eru sterklega tengd náttúruöflunum, bæði dýrum og mönnum.» Sýningin stendur til 18. maí. Opið er mánudaga-fimmtudaga kl. 10-20, föstudaga kl. 11-19 og um helgar kl. 13-17.
