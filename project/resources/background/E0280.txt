Þegar listamaður helgar sig alfarið list sinni, lifir og hrærist í henni, tjáir sig í henni á ólíkasta hátt og skapar eigin hugmyndakerfi - jafnvel þótt þau virðist ruglingsleg - hlýtur sá listamaður að teljast haldinn þráhyggju. Og það er yfir allan vafa hafið: John Bock (*1965) gerir kúnstir með tungumálið og hinn ólíkasta efnivið af slíkri þráhyggju að engu er líkara en að hann hyggist bjarga heiminum. Það er erfiðleikum háð að flokka list Þjóðverjans, því hvorki er á einhlítan hátt hægt að ræða um gjörninga eða hreinar innsetningar né er í verkum hans hægt að greina skýr mörk á milli kvikmyndar og leikhúss. Efnisbundin, myndræn og raddbundin tjáning hans fylgir lögmálum klippitækninnar, sundurliðun og endursamskeytingu hluta, atburða og orða. Hann tekur gjarnan upp brot úr eldri sýningum og vinnur þau inn í nýju verkin sem leifar. Kímnin sem býr í verkum Bocks myndar mótvægi við þá ástríðu sem býr að baki fyrirlestrum hans og kvikmyndum. Hann daðrar óneitanlega við listrænan viðvaningshátt sem ávallt er nálægur. Hvort sem horft er til þokukennds kvikmyndaskotsins eða orðavefjar sem virðist vera spunninn á staðnum, býr hið ófullkomna, uppákoman, ávallt innra með verkum hans. Jafnvel í leikritinu «Zero Hero» sem var frumsýnt af atvinnuleikurum Bæverska landsleikhússins (Bayerisches Staatsschauspiel) í München er lifandi spuni notaður sem stílbragð. Í raun þurfti þó að semja og skipuleggja allt út í ystu æsar, því verkið var sýnt í þremur sölum og á helmingi fleiri sviðum. Atburðarásin hverfist um hina dularfullu persónu Caspar Hauser, sem sagður er hafa alist upp í dýflissu, útilokaður frá heiminum og án tungumáls og mynda, áður en honum var hrint út í samfélag mannanna. Líta má á Bock sjálfan sem andhverfu þeirrar persónu. Tungumál hans og myndmál sýna að hann er barn níunda áratugarins, listamaður sem er mótaður af vestrænni kvikmyndahefð og sjónvarpinu. Þessa sér meðal annars stað í vísindaskáldskap hans. Í myndbandinu «Astronaut» (Geimfari) ferðast söguhetjan út í geim til að kanna alheiminn en mistekst ætlunarverkið af því henni verður óglatt. Tilvitnanir og aðlaganir í mynd skopstælinga eru mikilvægt stílbragð í verkum Johns Bock.
Í fjörugum «delluverkum» sínum hefur Bock, sem býr í Berlín, augljóslega blásið til allsherjarsóknar gegn rökhyggjunni. Þar með mætti ætla að hinn lærði viðskiptafræðingur hafi sett fram andsvar við samfélagskenningum kapítalismans. Og líkt og fyrrverandi samnemandi hans í Hamborg, Jonathan Messe, nágranni hans í Berlín, Christoph Schlingensief eða lénsherra þessarar hátíðar, Dieter Roth, hamrar hann á frelsi listarinnar. Þegar blaðakona spurði Bock að því hvort hann héldi að safngestir myndu skilja verk hans, svaraði hann: «Markmið mitt er ekki að valda ruglingi...Þeir (safngestir) verða að átta sig á því að það tungumál sem ég nota samanstendur ekki af orðum, það er list.»
