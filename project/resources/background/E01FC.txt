Össur Skarphéðinsson, formaður Samfylkingarinnar, skaut föstum skotum að störfum framtíðarhóps nú um helgina. Þessi skot geiguðu illilega og þar skaut hann sig illilega í fótinn. Þar að auki sendi hann öllum þeim fjölda fólks sem hefur tekið þátt í þessu starfi kaldar kveðjur, svo ekki sé meira sagt.
Ég tók sjálfur þátt í starfi framtíðarhópsins í hópi um skattamál. Eins og flestir muna eflaust var stefna og framganga flokksins í skattamálum í tvennum síðustu kosningum ekkert til þess að hrópa húrra fyrir og því brýn þörf að bæta úr. Í þessum hópi störfuðu m.a. háskólaprófessor, bæði núverandi og fyrrverandi þingmenn, háskólakennarar og fólk úr atvinnulífinu. Að mínu mati skilaði þessi hópur góðum niðurstöðum, sem síðan voru ræddar ítarlega á flokksstjórnarfundi eins og aðrar niðurstöður þessa hóps sem tilbúnar voru á þeim tíma. Þar fóru fram frjóar og mjög gagnlegar umræður og mun betri en ég man eftir áður úr löngu pólitísku starfi. 
Mér finnst það ekki bera vott um mikla dómgreind að halda því fram að þetta starf hafi ekki skilað neinu. Stefnu flokksins fyrir síðustu þingkosningar var verulega ábótavant á mörgum sviðum og úr því er brýnt að bæta. Stefna stjórnmálaflokks á ekki að verða til í umræðum á milli örfárra þingmanna, hún á að þróast upp frá grasrótinni í flokknum. Ummæli ýmissa þingmanna á síðustu dögum um að þeir séu ekki sammála hinu og þessu sem rætt var í starfi framtíðarhópsins skiptir mig engu, og heldur ekki hvort þeir hafi haft úthald til þess að starfa í hópum til enda. Þeirra raddir og skoðanir eru ekki þyngri en alla hinna sem taka þátt. Stefnu á að ákveða á sameiginlegum vettvangi á grundvelli lýðræðislegs starfs sem margir taka þátt. Markmiðin með starfi framtíðarhópsins voru einmitt að vinna málin með þessum hætti, eins og kom greinilega fram þegar formaður flokksins stóð að því að stofna hópinn á sínum tíma ásamt fleira góðu fólki. 
Mér finnst formaður flokksins hafa þarna farið langt út fyrir strikið og að hann skuldi mér og öllum þeim fjölda fólks sem kom að starfi framtíðarhópsins afsökun. Höfundur situr í flokksstjórn Samfylkingarinnar.
