Íslandsmótið í tvímenningi. 
Þegar neikvæða doblið kom fyrst fyrir alvöru á markaðinn í kringum 1960 þótti það slík bylting í sagntækni að því var líkt við Spútnik-tungl Rússa og nefnt Spútnik-dobl. Sú nafngift hefur glatast í tímans rás, en neikvæða doblið hefur haldið stöðu sinni og vel það - nú orðið spila flestir dobl til úttektar eftir opnun makkers og innákomu millihandar (sem sagt, neikvætt) allt upp í innákomu á fjögur hjörtu. En allt kostar sitt - líka Spútnik-doblið. 
Spilið að ofan er frá úrslitum Íslandsmótsins. Einhverjir kusu að opna á veikri spaðasögn í austur, en þar sem austur sagði pass í byrjun, fóru sagnir víða í þennan farveg 
Ásmundur Pálsson og Guðm. P. Arnarson voru með spil NS gegn Guðmundi Víði og Stefáni Vilhjálmssyni. Dobl norðurs er neikvætt og þess vegna segir Ásmundur fimm tígla. Fjögur hjörtu fara þrjá niður (800), svo það hefði gefist vel fyrir NS að spila vörnina, en það verður ekki bæði haldið og sleppt. 
Guðmundur Víðir spilaði út einspilinu í laufi gegn fimm tíglum. Ásmundur drap í borði með ás og svínaði tíguldrottningu. Spilaði svo hjarta að blindum. Guðmundur tók með ás og spilaði aftur hjarta, kóngur úr borði og Stefán trompaði með tígulkóng. Ásmundur yfirtrompaði og tók trompin af vörninni. Spilaði svo laufi á kóng og sá leguna. Stakk hjarta heim og spilaði síðasta trompinu. 
Austur varð að hanga á Gx í laufi, svo hann gat aðeins verið á tveimur spöðum. Ásmundur tók á spaðaás og hugðist senda austur inn á kónginn til að spila laufi í lokin, en spaðakóngurinn kom blankur úr vestrinu, svo innkastið reyndist óþarft.
