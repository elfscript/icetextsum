Eftir Helga Mar Árnason hema@mbl.is ÍSLENSK fyrirtæki standa ágætlega í skattalegum samanburði við fyrirtæki í öðrum löndum hvað beina fyrirtækjaskatta varðar, en hægt er að koma Íslandi í fremstu röð með tiltölulega litlum tilkostnaði. Með því væri íslenskum fyrirtækjum og íslensku þjóðfélagi skapað dýrmætt samkeppnisforskot. Þetta kemur fram í skýrslu sem unnin var af Deloitte, að beiðni Samtaka atvinnulífsins, þar sem borin er saman skattlagning á íslensk og erlend fyrirtæki.
Í skýrslunni kemur fram að á árinu 2002 var hlutfall heildarskatttekna hins opinbera miðað við verga landsframleiðslu hærra á Íslandi en í OECD ríkjunum að meðaltali, þ.e. 38,1% samanborið við 36,3%. Þá sýnir skýrslan að samsetning skatttekna hér á landi er nokkuð frábrugðin því sem algengt er í OECD ríkjunum. Þannig byggðust um 84% af heildarskatttekjum hins opinbera á Íslandi á sköttum á tekjur og hagnað annars vegar og sköttum á vöru og þjónustu hins vegar. Svo hátt hlutfall þeirra skattastærða af heildarskatttekjum var aðeins að finna í þremur öðrum aðildarríkjum OECD. Umrædd 84% voru aðallega mynduð af tekjuskatti einstaklinga og skatti á almenna neyslu en í skýrslunni kemur fram að svo virðist sem áhersla sé fremur á skatta á almenna neyslu hér á landi í samanburði við önnur lönd. 
Ef horft er til tekjuskatts á fyrirtæki sem hlutfalls af landsframleiðslu kemur í ljós að tekjuskattgreiðslur íslenskra fyrirtækja voru næstlægstar í öllum OECD ríkjunum árið 2002, um 1,1% af landsframleiðslu. Ísland er í 27. sæti OECD-ríkjanna og aðeins Þjóðverjar hafa lægra hlutfall, en þar er tekjuskattur fyrirtækja 1,0% af landsframleiðslu. Tekjuskattgreiðslur íslenskra fyrirtækja hafa hins vegar vaxið ört undanfarin ár og hækkaði hlutfallið í 1,5% af landsframleiðslu árið 2003. 
Þá er skattlagning á fasteignarekstur hér á landi með því hæsta sem gerist, ríflega tvöfalt meiri en í Noregi og Danmörku, svo dæmi sé tekið, sem skýrist fyrst og fremst af háum fasteignasköttum sveitarfélaga. Þá segir í skýrslunni að þó svo að tryggingagjald hér á landi sé lágt í samanburði við mörg önnur ríki OECD, þá sé það engu að síður meira en helmingur opinberra gjalda sem íslenskir lögaðilar greiða. 
Þarf ekki mikið til
ARI Edwald, framkvæmdastjóri Samtaka atvinnulífsins, segir að skattumhverfi fyrirtækja á Íslandi hafi færst til betri vegar á undanförnum árum og nú sé svo komið að ekki þurfi miklar breytingar til að Ísland geti talist hagkvæmur staðsetningarkostur fyrir fyrirtæki. 
«Reynslan sýnir að hagstætt skattaumhverfi leiðir til aukinna skatttekna. Það er því eftirsóknarvert fyrir okkur að hafa hagstætt skattaumhverfi fyrir fyrirtæki.» 
Í tillögum SA um skattamál, sem lagðar verða fyrir aðalfund samtakanna 3. maí nk. er lagt til að tekjuskattur fyrirtækja verði lækkaður úr 18% í 15%. Íslensk fyrirtæki greiða nokkru lægri tekjuskatt en víða annarsstaðar en Ari bendir á að íslensk fyrirtæki noti meira af sinni verðmætasköpun í launagreiðslur en í öðrum löndum og hafi því minni hagnað. «Þarna er stærsti munurinn á aðstæðum íslenskra og erlendra fyrirtækja. Við erum með þessu ekki að segja að laun eigi að lækka, heldur verður verðmætasköpunin að aukast meira en launakostnaðurinn. Það þýðir að við verðum að ná betri árangri í framleiðni og það hefur gengið vel á síðustu árum.»
