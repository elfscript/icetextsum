SEX sveitarfélög af ýmsum stærðum víðsvegar af landinu fengu viðurkenningar fyrir framsækni í starfi sínu á ráðstefnu á vegum Sambands íslenskra sveitarfélaga á Hótel Loftleiðum í gær, og er markmiðið að hvetja til aukinnar framsækni sveitarfélaga á landinu.
Sveitarfélögin sex, sem öll þóttu skara fram úr að einhverju leyti í könnun sem gerð var á nýmælum sveitarfélaga fyrir stuttu, voru Akureyri, Hafnarfjörður, Blönduós, Reykjanesbær, Vatnsleysustrandarhreppur og Garðabær. 
Í flokki stærstu sveitarfélaganna hlutu Akureyri og Hafnarfjörður viðurkenningu fyrir heildstæð og umfangsmikil umbóta- og þróunarverkefni, en bæði sveitarfélögin endurskipulögðu stjórnkerfi sitt með góðum árangri árið 2003. «Hjá báðum þessum sveitarfélögum hefur átt sér stað umfangsmikil framþróun á öllum þeim fjórum sviðum sem skoðuð voru og taldi valnefndin ekki unnt að gera upp á milli þessara sveitarfélaga,» sagði Anna Guðrún Björnsdóttir, sviðsstjóri þróunar- og alþjóðasviðs hjá Sambandi íslenskra sveitarfélaga, þegar hún kynnti hverjir voru verðlaunaðir í gær. 
Blönduósbær þótti skara fram úr þegar kemur að heildstæðum umbótum í hópi smærri sveitarfélaga eftir viðamiklar breytingar á undanförnum árum. «Fæstar breytingarnar eru einstæðar fyrir sveitarfélög. Hins vegar telur valnefndin til fyrirmyndar, sérstaklega fyrir smærri sveitarfélög, hvernig sveitarfélagið hefur á markvissan og heildstæðan hátt staðið að umbótastarfi sínu,» sagði Anna. 
Veittar voru tvær viðurkenningar fyrir framsækni á ákveðnum sviðum. Sveitarfélögin Reykjanesbær og Vatnsleysustrandarhreppur fengu þessa viðurkenningu fyrir árangursríka innleiðingu á nýjum árangursstjórnunaraðferðum. Að lokum fékk Garðabær viðurkenningu fyrir að innleiða nýjar aðferðir til samráðs við íbúana með því að opna fyrir vefinn Minn Garðabær, þar sem íbúarnir geta skráð sig inn á persónulegt vefsvæði, nýtt sér þjónustu sveitarfélagsins og fylgst með því sem þar gerist.
