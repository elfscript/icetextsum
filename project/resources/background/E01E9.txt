Ábúendur í Holtseli í Eyjafjarðarsveit, Guðmundur Jón Guðmundsson og Guðrún Eyjólfsdóttir, hafa sótt um leyfi til Umhverfisstofnunar til að koma sér upp ísgerð á bænum. 
Hafa þau farið til Hollands í því skyni að skoða ísgerðarvél, en um er að ræða eina sérstaka tegund að því er fram kemur í Bændablaðinu. Hún er einkaleyfisvernduð, en um tvö þúsund bændur í Evrópu framleiða ís undir merkinu Farmhouse icecream og er ákveðinn fjöldi véla leyfður á hverju svæði. Tvær slíkar vélar yrðu leyfðar á Íslandi samkvæmt reglum. Ísgerðarvélin afkastar um 300 lítrum af ís á dag og ef af verður munu Holtselsbændur taka eigin mjólk til framleiðslunnar, enda fyrst og fremst um heimilisframleiðslu að ræða. Með vélinni er hægt að fá aðgang að 400 ísuppskriftum.
