UWE Rösler þjálfari Lilleström sakaði Hannes Þ. Sigurðsson framherja Viking um að hafa gefið leikmanni sínum, Frode Kippe, viljandi olnbogaskot í leik liðanna í norsku úrvalsdeildinni í knattspyrnu í gær. Kippe þurfti að yfirgefa völlinn eftir viðskipti við Hannes snemma í síðari hálfleik en Hannes sagði við norska fjölmiðla í gærkvöld að þetta hefði alls ekki verið viljaverk heldur slys.
«Allir sem voru á vellinum sáu hvað gerðist. Kippe var að reyna að ná boltanum en Íslendingurinn hugsaði bara um manninn. Hann fékk aðeins gult spjald fyrir brotið en Kippe þurfti að fara af velli skaðaður á nefi og kinnbeini. Það var rætt um fyrir mótið að taka hart á olnbogaskotum og ég vona bara að einhver maður frá norska knattspyrnusambandinu hafi séð atvikið,» sagði Rösler við Stavanger Aftenblad í gær. 
«Þetta var bara óheppni. Ég ætlaði mér ekki að skaða Kippe. Ég fór og hitti Kippe eftir leikinn og bað hann afsökunar,» sagði Hannes við Stavanger Aftenblad en hann var tekinn af velli skömmu eftir atvikið. 
Viking sigraði, 3:1, og er í þriðja sæti norsku úrvalsdeildarinnar eftir þrjár umferðir.
