Sigríður Magnúsdóttir fæddist á Bæ í Reykhólasveit 22. maí 1924. Hún lést á hjúkrunarheimilinu Sóltúni í Reykjavík 29. apríl síðastliðinn og var útför hennar gerð frá Fossvogskirkju 10. maí. 
Elsku Sigríður, með þessu ljóði sendum við þér hinstu kveðju, með kæru þakklæti fyrir allt, sem þú hefur gert fyrir okkur í gegnum tíðina og þið Siggi bæði. Þið báruð okkur alltaf fyrir brjósti og sérstaklega bræður okkar eftir að pabbi dó.
Fyrir gengin spor og gamla góða daga þökkum við þér, elsku Sigríður. 
Með röðli dagsins rís ég upp af svefni,
er rauður loginn gyllir stafn og þil. 
Með söng í hjarta nafnið þitt og ég nefni 
og nýt þess eins og guð að vera til. 
Þú lýstir mér að ströndum stórra sæva, 
þótt storma hreppti ég og veður hörð. 
Þín sorg er mín, þín gleði öll mín gæfa, 
þinn guð er minn, þitt land mín fósturjörð. 
(Davíð Stefánsson.) 
Innilegar samúðarkveðjur til fólksins þíns. 
Margrét og systkinin
frá Litlalandi. 
Hví skyldi ég yrkja um önnur fljóð, 
en ekkert um þig, ó, móðir góð? - 
Upp, þú minn hjartans óður! 
Því hvað er ástar og hróðrar dís, 
og hvað er engill úr paradís 
hjá góðri og göfugri móður? 
(Matthías Jochumsson.) 
Sigríður Magnúsdóttir, mágkona mín, var gjarna kölluð Sigga Magg. Ótal ljúfar minningar koma fram í hugann. Við vorum miklir vinir í nær 63 ár. Konan mín og hún voru traustir vinir í áratugi. 
Sigga var alin upp í stórum systkinahópi á stóru og glæstu heimili. Barnahópurinn varð fyrir þeirri miklu sorg að missa sína ljúfu og góðu móður, en Guð leggur líkn með þraut og sendi góða og fórnfúsa konu, sem gekk hópnum í móðurstað. Börnin í Bæ vöndust á að vinna eftir getu. Heimilið var afar gestkvæmt og mikil rausn í smáu sem stóru. 
Sigga fór á Húsmæðraskólann á Staðarfelli og kynntist þar bróður mínum, Friðgeiri. Þau giftu sig og stofnuðu heimili í Reykjavík. Það sýndi sig strax hvílíkur dugnaðarforkur Sigga var. Öllum vildi hún gott gera. Þau eignuðust fjögur yndisleg börn. Sigga var blíð og góð móðir, en ákveðin og góður uppalandi. Þau fluttu af Eiríksgötunni og byggðu sér hús við Langholtsveg. Allt gekk vel fyrir sig. Reiðarslagið varð þegar bróðir minn fórst í bílslysi. Sigga gafst ekki upp og einbeitti sér að uppeldinu. Dugnaður hennar og útsjónarsemi voru einstök og allt gert til að styrkja þau og hugga með blíðu og fórnfýsi. Á sumrin fór hún með þau að Bæ í Króksfirði þar sem afinn og bústýran ásamt systkinum Siggu umvöfðu þessi yndislegu börn ástúð. Þar nutu þau sveitasælunnar á rausnarheimili og búa að því enn í dag. 
Eftir nokkur ár kynntist Sigga Sigurði Sveinssyni, sem gekk börnunum í föðurstað af einlægum kærleik sem lýsti innræti þessa mikla drengskaparmanns betur en orð fá megnað. Þau Sigga og Siggi giftu sig og eignuðust eina dóttur, sem varð enn einn augasteinninn. Heimilið var einstaklega þægilegt og gestagangurinn var alltaf samur og jafn og alltaf veizluborð hjá Siggu. Þau voru samhent með eindæmum. Stór varð hann enda hópurinn sem þáði góðgerðir og naut vináttu þessa ágætisfólks. En nú gripu örlögin enn í líf Siggu þegar hún missti sinn seinni mann. Það er því óhætt að segja að hún og fjölskylda hennar hafi orðið fyrir mörgum áföllum. En þrátt fyrir það sem nú var á hana lagt stóð Sigga einsog klettur meðan heilsan entist. Börnin og fjölskyldan fylgdust vel með henni og allt var gert til að létta henni lífið. Einnig ber að þakka af alhug öllu því góða fólki og læknum sem studdu hana síðustu árin og gerðu henni lífið eins bærilegt og mannlegur máttur fær áorkað. 
Við hjónin, börn okkar og tengdabörn kveðjum þig hinstu kveðju um leið og við biðjum þér blessunar Guðs í fyrirheitna landinu. 
Margrét og Kristinn Sveinsson, frá Sveinsstöðum.
