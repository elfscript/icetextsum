ÞAÐ ER ekki ráðist á garðinn þar sem hann er lægstur hjá Halaleikhópnum þegar hann hefir nú ráðist í að setja upp hið margslungna meistaraverk Tsjekovs, Kirsuberjagarðinn. Sem gamall áhugaleikari áður fyrr veit ég vel, að leikgleði og lifandi áhugi undir styrkri og leiðbeinandi leikstjórn getur skilað miklum og góðum árangri. Þessi gömlu og alltaf nýju sannindi komu mætavel í ljós þegar ég horfði á þau hjá Halaleikhópnum um daginn og naut þess sannarlega að rifja upp þetta snjalla leikverk og einstæða persónusköpun þess.
Skemmst er frá að segja að sýningin hreif mig frá fyrstu andartökum til loka. 
Einlægnin í allri túlkun var verulega sannfærandi og það fór ekki á milli mála hversu leikararnir lögðu sig fram um að ná hinum framandi hugblæ sem leikverkið byggir á, fanga tregafulla togstreitu hins liðna og þess nýja, átökin um auð og áhrif og ástin á einnig sinn stað á sérstæðan hátt ólíkindanna. 
Það væri ósanngjarnt í stuttu bréfi til blaðsins að taka fyrir leikarana og frammistöðu þeirra sem skyldi, þar sem allir lögðu sig svo fram sem raun bar vitni, en eflaust verður þjónninn gamli í stórgóðri túlkun Gunnars Gunnarssonar sem lengst vakir í minni manns. Óðalseigandinn í meðförum Sóleyjar Bjarkar Axelsdóttur er afar sannfærandi einnig og Sóley Björk sem fleiri sannar bærilega að fötlun kemur leiktúlkun hreint ekkert við. Kaupmaðurinn hans Arnar Sigurðssonar var ljómandi góður, kaupmennskan holdi klædd. 
Með stór hlutverk einnig fóru þau Árni Salomonsson, Hanna Margrét Kristleifsdóttir og María Jónsdóttir og stóðu sig vel svo aðeins sé fárra getið. 
Staðar verður að nema þó freistandi væri að fara yfir allan leikendalistann, en að einu dáðist ég sérstaklega, hversu framsögn var skínandi góð, einhver sú bezta ef ekki sú bezta sem ég hefi heyrt hjá Halaleikhópnum. Öll umgjörð er til fyrirmyndar og mikið í hana lagt. Þetta voru í raun fáein orð til að þakka fyrir mig. Einu sinni enn fékk ég að njóta gjöfullar skemmtunar hjá þessu leikglaða fólki sem lætur allar hindranir lönd og leið og sannar um leið hvernig virkja má listræna hæfileika fólks svo úr verður eftirtektarverður og sannur leiksigur. Hafið fyrir heila þökk. 
HELGI SELJAN, 
fv. alþingismaður. 
Frá Helga Seljan:
