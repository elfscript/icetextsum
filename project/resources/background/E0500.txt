EFTIRFARANDI ályktun var samþykkt á aðalfundi Sjálfsbjargar félags fatlaðra á höfuðborgarsvæðinu, sem haldinn var 30. apríl sl.:
«Stefna Sjálfsbjargar er og hefur ávallt verið að almannatryggingar og félagsþjónusta sveitarfélaga styðji fatlaða til þátttöku í samfélaginu hvort sem er til atvinnu, náms eða annarra athafna daglegs lífs. 
Með nýrri reglugerð um kostnaðarþátttöku Tryggingastofnunar ríkisins í sjúkraþjálfun er þátttaka í kostnaði vegna sjúkraþjálfunar fatlaðra á vinnumarkaði stóraukin. Þessi breyting bætist við aðra tekjutengda stoðþjónustu við fatlaða s.s. heimilishjálp og aukinn lyfjakostnað. 
Sjálfsbjörg mótmælir breytingu á reglugerð um sjúkraþjálfun og óskar eftir skýrri stefnu stjórnvalda varðandi fatlaða á vinnumarkaði. Jafnframt átelur Sjálfsbjörg breytingar á þjónustu og þátttöku í kostnaði án samráðs við fatlaða.»
