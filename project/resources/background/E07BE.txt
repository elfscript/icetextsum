Ný 228 síðna skýrsla Hvíta hússins um viðbrögð við fellibylnum Katrínu bendir til víðtækra mistaka bandaríska heimavarnaráðuneytisins. Segir höfundur skýrslunnar, Frances Fragos Townsend, heimavarnarnaöryggisráðgjafi Hvíta hússins, að ráðuneytið hafi skort hraðvirk kerfi til að eiga í samskiptum, meta skemmdir og samræma björgunarstarfið. 
Segir Townsend að lærdómurinn af fellibylnum sé sá að stofna þurfi sérstaka aðgerðamiðstöð til að sameina viðbrögð við hamförum á öllum stjórnstigum í framtíðinni. 
Bush fyrirskipaði gerð skýrslunnar nokkrum dögum eftir að Katrín afhjúpaði umfangsmikla galla í viðbragðskerfi alríkisstjórnarinnar við hamförum. Alls létust um 1.300 manns vegna Katrínar og hundruð þúsunda þurftu að yfirgefa eyðilögð heimili sín þegar fellibylurinn gekk yfir. 
«Við höfum lært af lexíum fortíðarinnar um hvernig betur megi vernda íbúa Bandaríkjanna,» sagði George W. Bush, forseti Bandaríkjanna, að loknum ríkisstjórnarfundi í gær. «Ég var ekki sáttur við viðbrögðin á alríkisstigi.»
