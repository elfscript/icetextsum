Smiðir eru nú í óða önn að reisa nýja flugstöð á Bakkaflugvelli í Landeyjum, sem þjónar flugi til og frá Vestmannaeyjum. Smíði hússins hefur verið lengi í bígerð, en nú sér fram á að verkið klárist í lok júní, vel fyrir þjóðhátíð. 
Einar Jónsson, umsjónarmaður flugvallarins, segir að aðstaðan á vellinum sé orðin slæm, sérstaklega fyrir ferðahópa sem koma á sumrin, og þurfi fólk stundum að bíða í rútunum eftir flugi. Flugturn verður á nýja húsinu svo flugumsjónarmaðurinn mun sjá yfir flugbrautirnar en hann sér ekki nema hluta þeirra úr gamla húsinu, sem verður rifið þegar nýja flugstöðin kemst í gagnið.
