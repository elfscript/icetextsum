«HEYRENDUR mínir góðir.» Þannig ávarpaði Páll Kolka héraðslæknir hlustendur þegar hann talaði um Daginn og veginn í útvarpið upp úr miðbiki síðustu aldar. Og þegar við nú fögnum 50 ára afmælis Héraðshælisins á Blönduósi kemur nafn þessa þjóðskörungs fyrst í hugann. Bygging Héraðshælisins, sem tók til starfa í árslok 1955, var stórmerkur áfangi í þróun heilbrigðismála ekki aðeins í Húnaþingi heldur landsins alls. 
Páll V.G. Kolka þjónaði sem héraðslæknir Blönduóshéraðs frá 1. apríl 1934 til 1. júní 1960. 
Héraðshælið er ein af höfuðprýðum Húnvetninga og minnir alla landsmenn sem aka í gegnum Blönduós á framsýni og dug íbúa í stóru og dreifbýlu byggðarlagi. 
Þótt Páll hafi hér verið í forystu og leitt verkið frá upphafi naut framkvæmdin öll liðstyrks öflugrar bygginganefndar heimamanna, góðra hönnuða, verktaka og handverksmanna. Þá er víst að frú Guðbjörg Kolka, eiginkona Páls, eða Björg eins og hún var kölluð, hafi hér veitt öflugt lið. 
Í tímaritinu Húnvetningi 1956 lýsir Páll aðdragandanum og byggingu Héraðshælisins: 
«Nú er þörf á sérstöku heimili fyrir heilbrigð og vinnufær gamalmenni víðast hvar ekki mikil og minni en margur hyggur, en hjúkrunarheimili verður að hafa sem næst læknissetri. Reksturskostnaður sjúkrahúss og hjúkrunarheimilis fyrir gamalmenni hlýtur að vera óhóflegur og erfiður, þegar um er að ræða litlar stofnanir, sem reknar eru aðskildar. Það hlaut því að verða bæði ódýrara og hentugra að sameina þessar stofnanir og setja undir þak öll þau húsakynni, sem lúta að heilbrigðisþjónustu héraðsins. Vegna þessa samdi ég frumvarp til laga um Héraðshæli, og fékk þingmann kjördæmisins til að flytja það, en í því var gert ráð fyrir slíkri heilindismiðstöð, sem hér hefur verið lýst. Það frumvarp fann ekki náð fyrir augum heilbrigðisstjórnarinnar né Alþingis, en vakti aftur á móti áhuga héraðsbúa, enda hefur nafnið festst við þetta nýja hús, sem gert hefur verið eftir þessari grundvallarreglu.» 
Frumvarp um Héraðshæli
Þingmenn Skagfirðinga og Húnvetninga fluttu frumvarp Páls á 66. löggjafarþingi árið 1946 og þar stendur: 
«Heimilt er læknishéruðum, einum sér eða í félagi við nágrannahéruð eða héraðshluta að stofna héraðshæli. Verkefni héraðshælis skulu vera þessi: 
a) að veita viðtöku sjúklingum til læknismeðferðar og hjúkrunar, og fer sá þáttur starfs þeirra eftir þeim lögum og fyrirmælum sem í hvert sinn gilda um almenn sjúkrahús. 
b) að taka á móti fæðandi konum til meðferðar og stundunar, meðan á sængurlegu þeirra stendur. 
c) að vera vistheimili fyrir gamalmenni. 
d) að leggja til húsakost og starfslið fyrir heilsugæslustöð, þar sem slík stöð er eða verður ákveðin.» 
Þótt þetta frumvarp Páls yrði ekki að lögum, vísaði það þó veginn og varð undanfari heilsugæslumiðstöðvanna vítt og breitt um land. 
Hlutur Húnvetninga í heilbrigðismálum
Páll Kolka var Húnvetningur, fæddur á Torfalæk á Ásum. Hann var ekki í vafa um ástæður þess að: «hlutur sá er Húnvetningar hafa lagt fram til heilbrigðismenningar Íslendinga er tiltölulega meiri að vöxtum og innihaldi en annarra landsmanna, svo sem alkunnugt er». 
Um miðbik héraðsins stóð Þingeyrarklaustur um aldir sem fylgdi reglu heilags Benedikts frá Nursíu. 
«Í klaustrum reglunnar var ekki aðeins miðstöð unglingafræðslu og sagnaritunar heldur og lækninga og líkn sjúkra mikilvægur þáttur í starfi þeirra. 
Þá er það mjög ólíklegt að Þingeyrarmunkar hafi vanrækt hið annað boð síns mikla andlega leiðtoga að líkna sjúkum mönnum, því að Benediktsklaustrin voru víða lækningamiðstöðvar og spítalar.» 
Og máli sínu til stuðnings nefnir Páll fjölmarga Húnvetninga í læknastétt, brautryðjendur í heilbrigðismálum á liðnum öldum. 
Þá urðu Húnvetningar fyrstir til að ráða til sín «lærðan lækni og hann ágætan, þar sem var Jósep Skaftason í Hnausum, en létu sér ekki nægja þá mjög takmörkum háðu læknaskipun, sem ákveðin var á þeim tíma af dönskum yfirvöldum». 
Stoltir við verklok
«Húnvetningar hafa nú sýnt og sannað, að þeir hafa enn þennan gamla arf í fullum heiðri og vilja ekki vera eftir í heilbrigðismálum, því að hér á Blönduósi er nú risinn upp stærsti og veglegasti héraðsspítali landsins og hefur ekkert framfaramál Austursýslunnar átt svo miklum og almennum vinsældum að fagna sem það. 
Húsið er laust við þann kuldasvip, sem oft einkennir spítala, er bjart, litskrúðugt og vingjarnlegt. Allt hefur þetta sína sálrænu þýðingu, stuðlar að vellíðan sjúklinga og bætir því batahorfur þeirra. Með hjálp og tilstyrk góðra Húnvetninga nær og fjær og ýmissa annarra velunnara mun þessi stofnun verða svo úr garði gerð, að sýslunni verði til sóma og margir menn, utanhéraðs og innan, fái þar bót meina sinna og njóti þar líknar.» 
Höldum nafni «Héraðshælis» á lofti
Heitið «Héraðshæli» er fallegt og hlýlegt og lýsir vel sýn Páls Kolka á heilbrigðismálin sem á vel við enn í dag. Þetta nafn er greipt í huga fjölmargra sem tengja það einni af höfuðprýðum Blönduóss og minnir jafnframt á reisn og framsýni Húnvetninga í heilbrigðismálum og hlut þeirra í sögu og þróun læknislistar á Íslandi. 
Heimildir: 
Páll V.G. Kolka: Föðurtún 1964, «Héraðshæli Austur Húnvetninga», Tímaritið Húnvetningur 1956. Höfundur er alþingismaður.
