Bókaútgáfan Skrudda er eitt þeirra forlaga sem sótt hafa í sig veðrið á undanförnum misserum og nú eru að koma út einar sjö bækur á vegum Skruddu í sumarbyrjun. Eigendur og útgáfustjórar Skruddu eru Ívar Gissurarson og Steingrímur Steinþórsson. Að sögn þeirra er útgáfan umfangsmeiri en nokkru sinni fyrr og þar kennir ýmissa forvitnilegra grasa.
«Fyrsta má telja Lagarfljót eftir Helga Hallgrímsson líffræðing. Þetta er mikið ritverk upp á 430 bls., með miklum fjölda mynda og korta,» segir Steingrímur. 
«Bókin fjallar um Lagarfljót frá upptökum til ósa. Í fáum orðum sagt þá spannar efni bókarinnar allt það sem tengist Lagarfljóti og umhverfi þess. Bókinni er skipt upp í sjö efniskafla þar sem fjallað er um eðli og umhverfi fljótsins, lífríki og veiði, samgöngur, virkjanir og verndun, furður og fyrirbæri og list og rómantík svo eitthvað sé nefnt.» 
Skaginn og Skagaheiði nefnist bók sem Sigurjón Björnsson prófessor hefur tekið saman um þetta einstaka landsvæði. «Í bókinni lýsir höfundur Skaganum milli fjalls og fjöru, lýsir landslagi, heldur til haga öllum helstu örnefnum og rekur frásagnir, þjóðsögur og sögulegan fróðleik víðs vegar af svæðinu. Mikið er af myndum í bókinni auk korta og er ekkert til sparað að gera hana sem glæsilegasta,» segir Ívar. 
«Skrudda mun endurútgefa fjórar bækur sem allar voru metsölubækur á sínum tíma,» segir Steingrímur. Lífsjátning - Endurminningar Guðmundu Elíasdóttur eftir Ingólf Margeirsson kom út árið 1981 og vakti mikla athygli. «Að dómi margra er þetta ein eftirminnilegasta ævisaga sem skrifuð hefur verið hér á landi og var hún tilnefnd af Íslands hálfu til Norrænu bókmenntaverðlaunanna. Í bókinni er fjallað um lífshlaup Guðmundu Elíasdóttur söngkonu sem á að baki óvenjulegan feril svo ekki sé meira sagt. Hér rekur hún lífshlaup sitt hispurslaust, segir frá uppvaxtarárum sínum á Vestfjörðum, Reykjavíkurdvöl rétt fyrir stríð, hernámsárum í Kaupmannahöfn. Hún lýsir búsetu vestan hafs, í Danmörku og heima á Íslandi. Hún fjallar um söngferil sinn austan hafs og vestan, segir frá kynnum af fjölda fólks, frá sorgum sínum og fögnuði, sigrum og vonbrigðum. Hún segir frá hjónaböndum sínum tveimur sem bæði voru söguleg, hvort með sínu móti.» 
Garðblómabókin eftir Hólmfríði A. Sigurðardóttur kemur nú út í aukinni og endurskoðaðri útgáfu en fyrsta útgáfa bókarinnar, sem kom út árið 1995, er löngu uppseld. «Talsverðar breytingar hafa orðið á garðblómaflóru á Íslandi síðastliðinn áratug. Í bókinni er þeim breytingum komið til skila. Umfjöllun um fjölmargar nýjar tegundir hefur verið bætt inn í bókina, en í henni er fjallað um öll algengustu garðblóm í görðum landsmanna. Bókin var tilnefnd til Íslensku bókmenntaverðlaunanna í flokki fræðibóka þegar hún kom fyrst út,» segir Ívar. 
Bjargvætturinn í grasinu (Catcher in the rye) eftir J.D. Salinger er tímamótaverk í skáldsagnagerð 20. aldarinnar. «Sagan vakti miklar deilur þegar bókin kom fyrst út árið 1951 og var um tíma bönnuð í Bandaríkjunum. Bókin kom fyrst út á íslensku í snilldarþýðingu Flosa Ólafssonar 1975 og hefur lengi verið ófáanleg. 
Í bókinni segir frá Holden Caulfield, bituryrtum sextán ára unglingi, sem er rekinn úr skólanum og fer til New York áður en önninni lýkur. Þar þarf hann að horfast í augu við foreldra sína en fyrst ætlar hann að sletta úr klaufunum í nokkra daga.» 
Af öðrum toga er spennusagan Refskák eftir hinn skoska Ian Rankin í þýðingu Önnu Maríu Hilmarsdóttur. 
«Hér er um að ræða fyrstu bókina um rannsóknarlögreglumanninn Rebus sem kom út í Bretlandi árið 1987 undir nafninu Knots & Crosses og hefur síðan verið endurútgefin sextán sinnum í risaupplögum. 
Bókin fjallar um leit hins sukksama lögreglumanns Rebus að morðingja sem gengur laus í Edinborg. Hver unglingsstúlkan af annarri finnst kyrkt. En brátt kemur í ljós að illvirkinn á eitthvert erindi við Rebus, því honum berast undarleg skilaboð í hvert skipti sem nýtt morð er framið. Hann skilur hvorki upp né niður og á meðan fjölgar fórnarlömbunum,» segja þeir félagar og lofa lesendum æsilegri lestrarstund og benda um leið á að önnur saga um Rebus lögreglumann, Með köldu blóði , sem kom út fyrir síðustu jól er nú fáanleg í kilju.
