Eftir Brján Jónasson og Elvu Björk Sverrisdóttur Refsing fyrir að hafa kynferðismök við börn verður sú sama og fyrir nauðgun, og upphafi fyrningar seinkar, verði frumvarp sem Björn Bjarnason dómsmálaráðherra kynnti á fundi ríkisstjórnarinnar í gær að lögum. Einnig verður hugtakið nauðgun endurskilgreint og víkkað.
Síðan kynferðisbrotakafli hegningarlaganna var endurskoðaður árið 1992 hefur vitneskjan um kynferðisbrot, einkenni þeirra og afleiðingar aukist gífurlega, segir Ragnheiður Bragadóttir, prófessor við lagadeild Háskóla Íslands, sem samdi frumvarpið að beiðni dómsmálaráðherra. 
«Umræðan í þjóðfélaginu er orðin mun opinskárri, við vitum miklu meira um hversu algeng þessi brot eru, og hversu skaðleg þau eru,» segir Ragnheiður. «Markmiðið hjá mér er að gera þessi ákvæði nútímalegri, og tryggja það að þolendur brotanna, sem oftast nær eru konur og börn, fái meiri réttarvernd.» 
Samkvæmt frumvarpinu verður refsing fyrir samræði og önnur kynferðismök við barn yngra en 14 ára þyngd, og verður sú sama og refsingin fyrir nauðgun, eða fangelsi frá einu ári og allt að sextán ár. Með því er lögð áhersla á alvarleika slíkra brota, en verði frumvarpið að lögum teljast nauðgun og kynmök við börn yngri en 14 ára alvarlegustu kynferðisbrotin, í stað nauðgunar einnar áður. 
Nauðgun og kynferðisbrot gegn barni alvarlegust
Ragnheiður bendir á að í dag sé refsing í slíkum málum allt að 12 ára fangelsi, samanborið við að lágmarki eins árs fangelsi og allt að sextán ára fangelsi fyrir nauðgun. «Það þýðir, eins og ákvæðin eru í dag, að nauðgun er alvarlegasta kynferðisbrotið, en ég tel að kynferðisbrot gegn barni sé ekki síður alvarlegt. Þessi breyting gerir það að verkum að þessi brot, nauðgun og kynferðisbrot gegn börnum, teljast bæði alvarlegustu kynferðisbrotin.» 
Fyrningarfrestur kynferðisbrota mun samkvæmt frumvarpinu miðast við 18 ára aldur þess sem fyrir brotinu verður, en í dag er miðað við 14 ára aldur. Einnig verður hámarksrefsing fyrir kynferðislega áreitni gegn börnum hækkuð, sem gerir það að verkum að brotin munu fyrnast á lengri tíma en samkvæmt núgildandi lögum. 
«Það hefur verið mikil umræða í þjóðfélaginu undanfarin misseri um að kynferðisbrot gegn börnum eigi að vera ófyrnanleg. Þetta er eitthvað sem ég er ekki fylgjandi, og koma fram ýmis rök fyrir því í greinargerð með frumvarpinu. Kynferðisbrotakaflinn er hluti af hegningarlögunum, og það eru ákveðnar fyrningarreglur sem gilda um brot gegn hegningarlögunum, og það er regla að þau brot ein fyrnast ekki sem liggur við ævilangt fangelsi. Einnig hefur það verið stefnan undanfarin ár að fækka þeim brotum sem ekki fyrnast, með því að afnema ævilangt fangelsi sem hámarksrefsingu,» segir Ragnheiður. 
Brot fyrnist við 28 ára aldur fórnarlambs
Sem dæmi um áhrif fyrningar má taka mál sem snýst um kynferðislega áreitni gegn barni yngra en 16 ára, t.d. þukli eða káfi. Í dag byrjar slíkt brot að fyrnast við 14 ára aldur, og fyrnist að fullu eftir fimm ár, við 19 ára aldur fórnarlambsins. Verði frumvarpið að lögum mun fyrning fyrir sama brot hefjast við 18 ára aldur, og fyrnast að 10 árum liðnum, þegar viðkomandi er 28 ára gamall. 
Í frumvarpinu er lagt til að hugtakið nauðgun verði rýmkað mjög frá því sem nú er. Verði það að lögum mun misnotkun á bágu andlegu ástandi, og því að þolandi geti ekki spornað við verknaðinum eða skilið þýðingu hans, teljast nauðgun. Mun refsing fyrir þessi brot því þyngjast til muna. Í dag er refsingin fangelsi í allt að sex ár, en mun verða fangelsi frá einu ári upp í sextán ár. 
Vegna beinna tengsla milli þyngdar mögulegrar refsingar og þess tíma sem líður þar til brot fyrnast lengist fyrningarfresturinn fyrir brot af þessu tagi, verði frumvarpið að lögum. Einnig er í frumvarpinu lögfest ákvæði um atriði sem skuli verka til þyngingar við ákvörðun á refsingu fyrir nauðgun. Er þar um að ræða tilvik þar sem þolandinn er yngri en 18 ára, þar sem beitt er stórfelldu ofbeldi, og ef brotið er framið á sérlega sársaukafullan eða meiðandi hátt. 
Í frumvarpinu er einnig gert ráð fyrir því að niður falli ákvæði í lögum sem heimila niðurfellingu refsingar fyrir nauðgun ef gerandi og þolandi hafa síðar gift sig eða tekið upp óvígða sambúð, eða ef þeir voru í hjónabandi eða óvígðri sambúð þegar nauðgunin átti sér stað. 
Ekki ólöglegt að stunda vændi
Ekki verður ólöglegt að stunda vændi sér til framfærslu, nái frumvarpið fram að ganga. Þrátt fyrir það verður áfram flest tengt vændi refsivert, t.d. kaup á kynlífsþjónustu af barni yngra en 18 ára, mansal, að hafa atvinnu sína af lauslæti annarra, eða hafa milligöngu um kynferðismök gegn greiðslu, t.d. með útleigu á húsnæði. 
Við þetta mun bætast ákvæði þar sem það verður gert refsivert að bjóða fram, miðla eða óska eftir kynferðismökum við annan mann í opinberum auglýsingum. Af því leiðir að hlutdeild í slíku broti er refsiverð, og því gæti einstaklingur sem tekur við auglýsingu til birtingar í fjölmiðli orðið ábyrgur fyrir hlutdeild í brotinu, eins og fram kemur í greinargerð með frumvarpinu. 
Ragnheiður segir að með þessari breytingu sé áherslan á að refsa þeim sem hafa milligöngu um vændi eða hagnast á vændi annarra, en fellt er út ákvæði um allt að 2 ára fangelsisdóm yfir þeim sem stundar vændið. «Þeir sem stunda vændi, sér í lagi ef það er í þeim mæli að það er til framfærslu viðkomandi, er fólk sem er illa sett félagslega, og þarf þá frekar á aðstoð að halda en refsingu.» 
Almenningur hvattur til að segja sína skoðun
NÝTT frumvarp vegna kynferðisbrota er kynnt á vef dómsmálaráðuneytisins og eru áhugasamir hvattir til þess að segja álit sitt á efni þess áður en það verður lagt fram á Alþingi. Jafnframt mun Ragnheiður Bragadóttir prófessor, sem samdi frumvarpið, ræða efni þess á málstofu í lagadeild Háskóla Íslands 3. mars.
Ragnheiður segir það mjög eðlilegt að fara þá leið að gefa öllum sem vilja kost á því að koma að athugasemdum áður en frumvarpið verður lagt fram á Alþingi. «Margt af þessu eru atriði sem hefur verið mikil umræða um í þjóðfélaginu, og margir hafa skoðanir á. Það er mikilvægt að svona löggjöf sé í samræmi við réttarvitund fólks.» 
Hún bendir einnig á að oftast eru það nefndir sem semji frumvörp, en í þessu tilviki semji hún það ein. Frumvarpið byggist á rannsóknum hennar á dómaframkvæmd Hæstaréttar, könnun á löggjöf nágrannaríkjanna og upplýsingum sem fram koma í ýmsum félagsfræðilegum og afbrotafræðilegum rannsóknum og gögnum. Einnig hafi hún leitast við að kynna sér reynslu ýmissa aðila sem starfað hafi með þolendum brotanna. 
Að lokinni þessari kynningu á frumvarpinu, eða 8. mars nk., verður tekin ákvörðun um efni þess og það lagt fyrir Alþingi.
