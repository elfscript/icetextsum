Hrafnarnir í Lundúna-turni, Tower of London, hafa verið teknir í hús til að vernda þá fyrir fuglaflensunni. Kannski eins gott því að þjóðsagan segir að ef turninn verði hrafnalaus þá muni hann hrynja og konungsríkið í Bretlandi líða undir lok. 
«Þetta er fyrst og fremst varúðarráðstöfun,» segir Derrick Coyle, hrafnameistari í Lundúnaturni. «Ég var búinn að segja að ef fuglaflensa bærist til Þýskalands þá myndi ég taka þá í hús.» 
Hrafnarnir eru sex: Branwen, Huginn, Muninn, Gwyllum, Þór og Baldrekur en það var Karl II. konungur sem skipaði svo fyrir um á sautjándu öld að alltaf skyldu sex hrafnar vera í turninum. 
Lundúna-turn hefur gegnt ýmiss konar hlutverki, þar voru geymd vopn, en turninn hefur líka verið notaður sem dýragarður og auðvitað sem fangelsi. Er stundum sagt að Anna Boleyn sem hálshöggvin var í turninum 1536 fyrir landráð gegn bónda sínum, Hinriki VIII., ráfi enn um í turninum með höfuðið undir arminum. Nú hefur Tower of London hins vegar um langa hríð fyrst og fremst verið ferðamannastaður. 
Hrafnarnir í turninum eru látnir vera lausir á daginn og fljúga þeir þá um; á kvöldin sofa þeir hins vegar í búrum sínum. Hrafnameistarinn í turninum sér um að stytta flugfjaðrir þeirra til að fyrirbyggja að þeir stingi af úr turninum en það gerist hins vegar endrum og eins að hrafn sleppur og í dagbókum Lundúnaturns frá árinu 1981 segir t.a.m. um hrafninn Grog að hann hafi síðast sést fyrir framan krá í austurbæ Lundúna. 
Derrick Coyle hefur verið hrafnameistari í 22 ár og segist þekkja fuglana sex, sem nú byggja turninn, vel. Hann segir fara vel um þá á nýja staðnum; öðrum hluta kastalans. Og hann kveðst sannfærður um að ekkert muni ama að hröfnunum, þeir muni eiga heimili í Lundúnaturni í langa hríð enn. Hinn aldagamli spádómur muni ekki rætast. «Ég er hrafnameistarinn,» segir hann. «Ég verð að trúa þjóðsögunni.»
