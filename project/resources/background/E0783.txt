ÁRNI Jónsson, fyrrverandi framkvæmdastjóri, lést á hjúkrunardeild Hrafnistu í Hafnarfirði 19. febrúar sl., rétt tæplega 81 árs að aldri.
Árni fæddist í Reykjavík 21. febrúar 1925. Foreldrar hans voru Sigurður Jón Guðmundsson og Jórunn Guðrún Guðnadóttir. 
Árni lauk stúdentsprófi frá Verslunarskóla Íslands 1946. Eftir það hélt hann til frekara náms í viðskiptafræði í London. Á námsárum sínum í Bretlandi kynntist hann eiginkonu sinni og fluttust þau saman heim til Íslands haustið 1948. Þá tók hann við starfi framkvæmdastjóra í Belgjagerðinni h/f, við hlið föður síns, og gegndi því starfi til ársins 1978. Eftir það starfaði hann um stutt skeið hjá Vélum h/f og síðar hjá Ofnasmiðju Kópavogs. 
Árni var alla tíð mikilvirkur félagsmálamaður. Á sínum yngri árum tók hann virkan þátt í íþróttastarfi Ármanns og sýndi m.a. fimleika á vegum félagsins. Hann var um árabil í Lionsklúbbi Reykjavíkur. 
Árni gekk í Oddfellow-stúkuna Ingólf um miðja síðustu öld og var síðan einn af stofnendum stúkunnar Þorkels Mána og starfaði þar um áratugaskeið. Hann var um langan aldur einn af æðstu embættismönnum reglunnar hér á landi og var sæmdur ýmsum heiðursmerkjum hennar. 
Hann var einn af stofnendum Styrktarfélags vangefinna og sat lengi í stjórn þess. Þá var hann um skeið formaður Gigtarfélags Íslands og stóð meðal annars að stofnun vísindaráðs félagsins. 
Um árabil var hann í stjórn Félags íslenskra iðnrekenda og gegndi ýmsum trúnaðarstörfum á vegum félagsins. Hann átti hlut að stofnun Tryggingar h/f og sat í stjórn þess og fleiri fyrirtækja. 
Árni kvæntist 1947 eftirlifandi eiginkonu sinni, Sólveigu Eggerz Pétursdóttur, f. 29. maí 1925. Þau eignuðust fjögur börn; Sigrúnu, Elínu, Helgu og Stefán Pétur.
