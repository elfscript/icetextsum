TREYJA Eiðs Smára Guðjohnsen, sem slegin var á 800.000 á uppboðsvefnum Uppbod.is, fór ekki á 800.000 heldur 500.000 þar sem þeir einstaklingar sem höfðu boðið 800.000 í treyjuna höfðu ekki bolmagn til að standa við tilboð sitt.
Eggert Skúlason, varaformaður Hjartaheilla, segir að samtökin stundi ekki lögfræðiinnheimtu og því hafi tilboði Íslandsbanka upp á 500.000 verið tekið. Þá segir hann að þeir sem styðji samtökin geri það á sínum forsendum en að það sé þó afar mikilvægt að fá viðbrögð á borð við þau sem Íslandsbanki hafi sýnt. 
Eiður Smári gaf Neistanum, styrktarfélagi hjartveikra barna, treyjuna sem hann var í þegar hann lék úrslitaleik í Carling Cup á Þúsaldarleikvanginum í Cardiff.
