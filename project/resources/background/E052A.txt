ÍSLENDINGAR búsettir í Kaupmannahöfn eiga von á ágætis kvöldskemmtan, því hljómsveitin Í svörtum fötum mun leika og syngja fyrir samlanda sína þar í borg á sveitaballi annað kvöld. Sveitaballið verður á staðnum «Hal D», sem er nokkuð kunnur Íslendingum sem búsettir eru í Danmörku.
Einar Örn Jónsson, hljómborðsleikari sveitarinnar, segir gesti mega eiga von á ekta íslensku sveitaballi, að hætti svartstakka, þar sem lopapeysan og pelinn og gömlu sveitaballagildin eru höfð í hávegum. Þetta mun vera í fyrsta skipti sem íslensk hljómsveit kemur á eigin forsendum til Kaupmannahafnar og heldur sveitaball.
