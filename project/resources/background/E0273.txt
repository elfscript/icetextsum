Eftir Rúnar Pálmason runarp@mbl.is ÞÖRFIN fyrir vinnuafl hér á landi er óvenju mikil og hingað streymir erlent vinnuafl. En hvað gerist þegar allt dregst saman, þenslan minnkar og atvinnutækifærunum fækkar? Mun þá fjöldinn af Íslendingum og erlendu starfsfólki sem hefur unnið sér inn þessi ótímabundnu atvinnu- og dvalarréttindi streyma á atvinnuleysisskrá? Unnur Sverrisdóttir, forstöðumaður stjórnsýslusviðs Vinnumálastofnunar, vill að þessi mál verði rædd strax og að sú umræða verði hispurslaus.
Þetta kom fram í ræðu Unnar á málþingi Starfsgreinasambandsins um svarta atvinnustarfsemi og ólöglegt vinnuafl sem haldið var á Selfossi í gær. Á fundarmönnum var að heyra að þeir fögnuðu því að ferskir vindar blésu nú um ganga Vinnumálastofnunar. 
«Beint ofan í sömu gjótu»
Unnur benti á að vegna gríðarlegrar eftirspurnar eftir vinnuafli hefði ásókn í að fá hingað erlent starfsfólk aukist hratt. Hún tók fram að hún væri alls ekki andvíg því að útlendingar kæmu hingað til að starfa en í þessum málaflokki væru uppi nokkur aðkallandi álitamál sem brýnt væri að fá svör við. Umræða um þau hefði ekki farið fram en hún yrði að hefjast strax og niðurstaða að fást sem fyrst, helst á næstu vikum eða mánuðum. Íslendingar þyrftu ekki að vera áratug á eftir öðrum í þróuninni og umræðunni «og hoppa beint ofan í sömu gjótur og nágrannalöndin». Í Bretlandi, Danmörku og Þýskalandi væri verið að herða reglur um erlent vinnuafl og Tony Blair, forsætisráðherra Breta, hefði rætt um gestavinnuafl sem væri velkomið meðan atvinna væri næg en yrði að fara aftur til sín heima þegar þrengdist um. 
Fyrsta álitamálið sem Unnur nefndi var hvort framlengja ætti aðlögunartíma gagnvart ríkisborgurum frá hinum nýju aðildarríkjum ESB en að óbreyttu fá þeir fullan rétt til atvinnu og dvalar hér á landi 1. maí 2006. Unnur benti fundarmönnun á að þá mættu Íslendingar búast við miklum straumi frá þessum löndum. «Meðan að munurinn á lífskjörum er svona mikill milli nýju Evrópusambandsríkjanna og þeirra gömlu þá sækir ódýrt vinnuafl inn, flæðir yfir. Þetta er ekkert séríslenskt fyrirbæri og gerist líka í öðrum löndum. Við verðum að átta okkur á því að verði aðlögunartíminn ekki framlengdur þá fær fólk úr nýju ríkjunum óheftan aðgang að vinnumarkaðnum hér og það er fólkið sem hefur skrifað undir samninga um 90.000 krónur fyrir sex daga vinnuviku og ellefu klukkustundir á dag,» sagði Unnur og vísaði þar með til samnings sem þrír Lettar sem voru við störf á Stokkseyri, gerðu vegna vinnu sinnar hér á landi. Sýslumaðurinn á Selfossi ákærði mennina fyrir að starfa hér án atvinnuleyfa og voru þeir dæmdir í mánaðarlangt skilorðsbundið fangelsi. 
Meiri kröfur til útlendinga?
Annað málið sem hún vék að var útgáfa atvinnuleyfa til erlendra starfsmanna. Nú væri það svo að í fyrstu væri atvinnuleyfi gefið út til eins árs og síðan væri tiltölulega einfalt að framlengja það um tvö ár. Að þessum tíma liðnum, þ.e. eftir þrjú ár, fengi viðkomandi útlendingur sjálfkrafa rétt til ótímabundins atvinnu- og dvalarleyfis á Íslandi. Unnur spurði hvort endurskoða þyrfti þessar reglur og hugsanlega gera strangari kröfur áður en ótímabundið leyfi væri gefið út, t.d. að viðkomandi yrði að sýna fram á íslenskukunnáttu. Unnur minnti þó á að slíkt kostaði peninga, t.d. kostaði um 200.000 krónur að veita útlendingi 160 klukkustunda íslenskunám og þó væri takmarkað gagn í slíku námskeiði. «Hvað kynnum við í kínversku eftir 160 tíma? Ég er ekki viss um að það yrði mjög mikið,» sagði hún. Tungumálið væri þó nauðsynlegt, útlendingarnir yrðu að geta gert kröfur í þjóðfélaginu, öðruvísi gæti þeir ekki staðið jafnfætis þeim sem fyrir væru. «Við viljum endilega fá sem flesta, þetta er alltof fámennt þjóðfélag en við verðum bara öll að búa í sama þjóðfélagi,» sagði Unnur í pallborðsumræðum að framsögum loknum. 
Á síðustu vikum hafa svokallaðir þjónustusamningar verið mjög í sviðsljósinu. Lettarnir þrír sem áður var minnst á voru, að sögn þess sem þeir unnu fyrir, hér á landi á grundvelli slíks samnings. Á Austurlandi er nú tekist á um sambærilegt mál en þar hafa tveir Lettar sem ekki höfðu atvinnuleyfi verið ákærðir vegna starfa sinna í þágu GT verktaka. Af hálfu GT verktaka er því haldið fram að þeir séu hér á grundvelli þjónustusamnings við starfsmannaleigu og þurfi ekki slík leyfi. 
Unnur benti á að starfsmannaleigur ættu rót sína í tilskipun Evrópusambandsins og tilgangurinn með þeim hefði í upphafi verið að koma fólki af atvinnuleysisskrá og að tryggja að fólk sem sent væri milli landa nyti a.m.k. lágmarkskjara í hverju landi fyrir sig. Lagaákvæðum um starfsmannaleigur hefði hins vegar verið snúið upp í andhverfu sína þannig að «siðblindir atvinnurekendur» sæju sér nú hag í því að nota þær sér til framdráttar. Lög og reglur um starfsmannaleigur og þjónustusamninga væru óljós og t.a.m. væru engin skýr fyrirmæli um heimildir Vinnumálastofnunar til að krefjast gagna um slíka samninga. Unnur sagði skelfilegt hvernig talað væri um menn sem hingað kæmu á grundvelli þjónustusamninga. Af hálfu GT verktaka hafi það t.a.m. verið sagt hreint út að mennirnir fengju greitt í Lettlandi og kjör þeirra kæmu þeim bara ekki við. «Þetta er fólk, venjulegt fólk, en það er frekar eins og verið sé að tala um kýr. Fólk sem er að vinna allan daginn, fyrir fyrirtækið þeirra, í þeirra þágu, en það kemur þeim bara ekki við! Mér finnst þetta svo skelfilegt að það nær engri átt,» sagði Unnur. Sem betur fer væri byrjað að vinda ofan af «þessari vitleysu» m.a. með hjálp lögreglunnar. 
Togað og teygt
Halldór Grönvold, aðstoðarframkvæmdastjóri Alþýðusambands Íslands, sagði alveg ljóst að þörf væri á skýrum reglum um starfsmannaleigur og þjónustusamninga þar sem greinilegt væri að þær væru togaðar og teygðar til þess að atvinnurekendur gætu ráðið til sín erlenda starfsmenn á smánarkjörum og stundað félagsleg undirboð hér á landi. Hann sagði að þjónustusamningar væru oftast hreinir málamyndagerningar utan um klár markmið; að greiða lægri laun en hér þekktust og komast hjá því að skapa starfsfólki þann aðbúnað sem það hefði rétt á. Álitamál þessu tengd snertu um 1.000 manns, flesta hjá Impregilo en mál GT verktaka og Stjörnublikks væru af svipuðum toga. 
Hinn 2. maí mun ASÍ hefja átak gegn ólöglegu erlendu vinnuafli og mun það a.m.k. standa út árið. Halldór ítrekaði að átakið beindist ekki gegn erlendu starfsmönnunum heldur þeim sem réðu þá til vinnu við smánarkjör. Halldór sagði þessa ólöglegu starfsemi grafa undan kjörum og réttindum allra sem störfuðu á íslenskum vinnumarkaði, þ.á m. þeirra útlendinga sem hefðu öll leyfi til að starfa hér. Hún græfi einnig undan þeim samskiptum sem hefðu byggst upp milli aðila vinnumarkaðarins og undan samkeppnisstöðu þeirra fyrirtækja sem færu eftir leikreglunum. Þá væri hún aðför að velferðarkerfinu því þessi fyrirtæki kæmu sér hjá því að greiða skatta og skyldur. «Þessir aðilar ætla að vera á fríu fari, þeir ætla ekkert að leggja til, þeir ætla bara að þiggja,» sagði hann. Í pallborðsumræðum sagði Halldór að ekki þyrfti að taka langan tíma að laga lögin til, það hefði t.a.m. aðeins tekið um eina viku að fara með eftirlaunafrumvarp alþingismanna í gegnum þingið. 
Hvað um Íslendingana?
Ólafur Helgi Kjartansson, sýslumaður á Selfossi, taldi lögin á hinn bóginn nægilega skýr og hann sagði jafnframt alveg ljóst að lögregla yrði að hafa vakandi auga með afbrotum tengdum ólöglegu vinnuafli, rétt eins og hún skipti sér af hraðakstri og innbrotum. Hann sagðist enn fremur furða sig á því að Íslendingar létu sig hafa það að vinna við hlið útlendinga sem ekki hefðu leyfi til að starfa hér á landi og ynnu hér við miklu lakari kjör en þeir sjálfir. Með þessu væru þeir ekki að gera útlendingunum neinn greiða og þeir væru heldur ekki að gera sjálfum sér greiða enda kæmi þessi ólöglega starfsemi niður á kjörum þeirra sjálfra. Væntanlega myndi öðru máli gegna ef börnum þeirra eða öðrum ættmennum væru boðin sambærileg kjör og aðstæður, þá myndi sjálfsagt heyrast hljóð úr horni. «Þessir menn eru að vinna við hliðina á Íslendingum, mönnum sem eru félagar í íslenskum verkalýðsfélögum. Er samfélagið hér orðið svo alþjóðlegt að mönnum sé alveg sama hvað gerist við hliðina á þeim?» spurði Ólafur Helgi Kjartansson.
