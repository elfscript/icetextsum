Eftir Víði Sigurðsson vs@mbl.is N-Lübbecke er í 11. sæti af 18 liðum í þýsku 1. deildinni og siglir því nokkuð lygnan sjó á þessu tímabili. Forráðamenn félagsins fylgdust með Birki Ívari í Evrópukeppninni í Sviss á dögunum og gerðu honum tilboð um síðustu helgi.
«Það kom fyrirspurn frá félaginu áður en Evrópukeppnin hófst og ég vissi að það voru menn frá þeim á staðnum þegar við mættum Dönum. Tilboðið kom í framhaldi af því og það gekk allt mjög vel fyrir sig. Haukarnir greiddu götu mína á allan hátt og stóðu mjög vel að sínu, enda toppklúbbur á allan hátt,» sagði Birkir Ívar við Morgunblaðið í gær. 
Hann er 29 ára gamall og hefur ekki leikið erlendis áður. Birkir Ívar er Eyjamaður og lék fyrst með ÍBV en síðan með Víkingi og Stjörnunni áður en hann gekk til liðs við Hauka. 
Kemur vonandi landsliðinu til góða
«Það var aldrei neitt lífsspursmál fyrir mig að leika erlendis en ég hef alltaf verið opinn fyrir því ef sómasamlegt tilboð bærist. Mér leist vel á þetta og ákvað því að slá til og þetta verður vonandi skemmtilegt ævintýri. Um leið næ ég að svala mínum metnaði, þarna kemur í ljós hvort ég geti ekki staðið mig í langbestu deild í heimi, það verður mikil prófraun og ég tek vonandi framförum, sem kæmu þá væntanlega landsliðinu til góða.» 
Hjá N-Lübbecke hittir Birkir Ívar fyrir samherja sinn úr landsliðinu og áður úr Haukum, Þóri Ólafsson, sem er þar á sínu fyrsta tímabili. «Það er ekki verra að vera með annan Íslending í liðinu og síðan verða þeir Snorri Steinn Guðjónsson, Ásgeir Örn Hallgrímsson og Logi Geirsson ekki langt undan,» sagði Birkir Ívar en N-Lübbecke, Minden og Lemgo eru nágrannalið og örskammt á milli bæjanna.
