SEM betur fer hefur bandaríski framhaldsþátturinn Aðþrengdar eiginkonur ( Desperate Housewives ) staðið undir væntingum. Væntingarnar voru miklar en þátturinn hafði slegið í gegn bæði í Bandaríkjunum og Bretlandi áður en sýningar hófust hér. Þátturinn er á dagskrá Sjónvarpsins á fimmtudagskvöldum eftir seinni fréttir, á sama tíma og Beðmál í borginni . Þetta ber vott um að Sjónvarpið líkt og svo margir aðrir líti á Eiginkonurnar sem arftaka Beðmálanna . Líf vinkvenna á Manhattan og Wisteria Lane er vissulega ólíkt. Samt sem áður fjalla þættirnir báðir um mannleg samskipti, ástarsambönd og daglegt líf. Undir lok Beðmálanna var Miranda flutt til Brooklyn og hver veit nema hún endi eins og Lynette Scavo með ofvirku strákana. Fullkomnunaráráttan í Charlotte minnir líka á Bree Van De Kamp. Hvernig á Mr. Big og Carrie eftir að farnast? Er kannski bara tímaspursmál hvenær þau flytja til Wisteria Lane?
Eiginkonurnar er enginn venjulegur þáttur um lífið í úthverfi enda er nóg af þeim til. Ég get ekki lýst því hvað mér finnast þættir eins og King of Queens , Yes, Dear , Still Standing og Everybody Loves Raymond leiðinlegir. Uppfullir af gervivandamálum, skyndilausnum, lygum, fordómum og almennum leiðindum. Það versta við þá er að fólk hér á Íslandi fer að líta á leiðindalíf þessa fólks sem einhvers konar norm en það er annar pistill... 
Handritshöfundar Aðþrengdra eiginkvenna glíma að mörgu leyti við svipaða hluti nema hvað þættirnir eru skrifaðir með broddi og eru uppfullir af svörtum húmor. Þættirnir gerast í bandarísku umhverfi en hafa eitthvað við sig sem þýðist vel milli landa. Þannig eiga góðir þættir að vera. 
Inga Rún Sigurðardóttir
