FUNDUR verður haldinn næstkomandi laugardag um vernd og nýtingu Arnarvatnsheiðar. Fer hann fram í félagsheimilinu Ásbyrgi við Laugarbakka í Miðfirði og hefst klukkan 13.
Fundurinn hefst með því að deiliskipulag verður kynnt. Síðan fjallar Árni Bragason, forstöðumaður náttúruverndarsviðs Umhverfisstofnunar, um friðlýsingarflokka og náttúruverndaráætlun, Þorsteinn Sæmundsson, forstöðumaður Náttúrustofu Norðurlands vestra, ræðir um möguleika á fuglaskoðun á svæðinu og Sigrún Valbergsdóttir, leikstjóri og gönguleiðsögumaður, ræðir um Arnarvatnsheiði sem ónumið land og fjársjóð fyrir útivistarfólk. 
Eftir kaffihlé segir Hafsteinn Helgason, verkfræðingur hjá Línuhönnun, frá valkostum og umhverfisáhrifum hálendisvega, Arnbjörn Jóhannsson ferðaskipuleggjandi segir frá reynslu af göngu- og hestaferðum um Arnarvatnsheiði, Bjarni Jónsson, frá Norðurlandsdeild Veiðimálastofnunar, segir frá möguleikum í silungsveiði og útivist og Helgi Hjörvar alþingismaður er síðastur fyrirlesara og ræðir um þingsályktunartillögu um verndun Arnarvatnsheiðar. Í lokin verða síðan almennar umræður. Áhugasamir eru beðnir að skrá sig á netfangið gudrun@anv.is og er ráðstefnugjald 1.000 krónur.
