VEFSETRIÐ rokk.is skiptir æ meira máli í íslensku tónlistarlífi því ekki er bara að það er frábær lyftistöng fyrir unghljómsveitir, heldur nýtir það Netið einmitt eins og á að gera það, rífur niður múra rúms og tíma og gefur mönnum kost á að hlýða á það sem ferskast er á boðstólum af nýrri tónlist - allskonar tónlist reyndar því ekki er þar bara rokk.
Fyrir stuttu urðu lögin á rokk.is 2.000 og til að fagna því voru haldnir tónleikar í Hellinum, Tónlistarþróunarmiðstöðinni Hólmaslóð 2, þar sem fram komu Jóhann Páll, sem kallar sig Johnny Poo, Big Kahuna, Jakobínarína, sigursveit Músíktilrauna 2005, Mammút, sigursveit Músíktilrauna 2004, Tony the Pony, Coral og Lokbrá. Allar sveitirnar eiga lög á rokk.is og ástæða til að benda mönnum á að bregða sér þangað að hlusta - miklu betra en nokkur útvarpsstöð: 2.071 lag 777 hljómsveita. 
Johnny Poo var fyrstur á svið, bráðungur og efnilegur piltur sem flutti tvö lög, Kisulagið og síðan söng þar sem Guðmundur nokkur var tregaður ákaflega. Ágæt skemmtun en fullstutt, það hefði verið gaman að heyra hvort hann á í fórum sínum lög þar sem tilþrifin eru meiri. 
Hljómsveitin Big Kahuna kom mjög sterk til leiks með nýjan gítarleikara, Stefni úr Lödu Sport, sem var yfirleitt vel með á nótum. Big Kahuna er skemmtileg sveit um margt, kannski eilítið ómótuð en ekki alveg að marka þar sem sveitin var að troða upp með nýjan gítarleikara, en þegar best lét voru þeir bráðskemmtilegir. 
Jakobínarínumenn eru væntanlega varla komnir niður á jörðina enn eftir frækinn Músíktilraunasigur. Skammt er síðan ég sá sveitina spila í Smekkleysubúðinni í Kjörgarði og hafði gaman af, en að þessu sinni fannst mér þeir fullkærulausir og þó Rúnar Örn Marinósson úr Hello Norbert hafi verið fjörugur á tambórínuna dugði það ekki til. Eins væri gaman að fá að heyra meira af nýjum lögum þó þau gömlu séu góð, fantagóð reyndar. Mjög efnileg sveit. 
Það er líka skammt síðan ég sá Mammút spila, en þótt þeir tónleikar hafi verið góðir toppaði frammistaðan í Hellinum allt það sem ég hef áður séð með Mammút. Sveitin verður sífellt þéttari og lögin mótast æ betur, til að mynda var Mosavaxin börn frábært og Miðnætursmetall ekki síðra - frábært lag. Gamlir rokkhundar á staðnum sperrtu síðan eyrun þegar Bassalagið byrjaði - Guðrún Heiður Ísaksdóttir er gríðarlega efnilegur bassaleikari. Verð að viðurkenna að ég er orðinn býsna óþreyjufullur eftir disknum sem taka á upp í sumar. 
Tony the Pony, sem er frá Húsavík, er með forvitnilegri rokksveitum á Norðurlandi og þó víðar væri leitað og skammt síðan sveitin sendi frá sér skemmtilega stuttskífu. Þeir Tony-félagar brugðu sér suður að spila um helgina og slógust í hópinn í Hellinum. Það kom óneitanlega á óvart að aukamaður var genginn í sveitina, á þessum tónleikum að minnsta kosti, því Þórður Gunnar Þorvaldsson, sem gerði garðinn frægan með Amos, fitlaði aðeins við hljómborð og söng mikið með honum Rafnari Orra, sem annars er einn í framlínu Tony the Pony. Skemmst er frá því að segja að þetta samstarf svínvirkaði, sérstaklega var fyrsta lagið afbragð. 
Þegar hér var komið sögu varð ég frá að hverfa þótt tvær sveitir ættu eftir að stíga á svið, Coral og Lokbrá. Skammt er síðan ég sá Lokbrá reyndar svo það gerði ekki eins mikið til, en leitt að ég skyldi missa af Coral. Bæti það vonandi upp síðar. 
Árni Matthíasson
