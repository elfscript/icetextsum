MANCHESTER United hefur í hyggju að byggja spilavíti í næsta nágrenni við heimavöll sinn, Old Trafford. Samkvæmt fréttum í gær hefur félagið komist að samkomulagi við bandarískt félag sem sér um rekstur spilavíta í Las Vegas um byggingu og rekstur spilavítisins. En það verður fleira en spilavíti því það á að vera í glæsilegu fimm stjörnu lúxushóteli þar sem veitingastaðir, heilsumiðstöð og glæsilegir barir verða.
Stjórn bæjarmála í því hverfi sem Old Trafford er í hefur samþykkt tillögur að byggingunni. En þar með er björninn samt ekki unninn því bresk stjórnvöld ákváðu ekki alls fyrir löngu að heimila Las Vegas-mönnum aðeins að byggja eitt spilavíti en þeir höfðu í hyggju að byggja átta slík á Bretlandi. Líklegast er talið að þetta eina verði byggt í Blackpool. Hins vegar eru taldar miklar líkur á að breska stjórnin breyti ákvörðun sinni og heimili fljótlega átta spilavíti.
