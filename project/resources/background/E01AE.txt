Morgunblaðið fékk Guðrúnu Drífu Hólmgeirsdóttur, hornamann úr FH og landsliðinu, til að spá í spilin fyrir rimmur liðanna en Guðrún og stöllur hennar í FH voru slegnar út af Val í 8-liða úrslitunum.
Haukar hömpuðu deildarmeistaratitlinum og eru að flestra mati með besta lið landsins. Margir hafa því spáð Haukum Íslandsmeistaratitlinum í ár og Guðrún Drífa er ein þeirra. 
«Haukarnir taka Val í tveimur leikjum. Allt annað kæmi mér á óvart. Haukaliðið hefur spilað best í vetur og hefur virkað mjög sannfærandi. Haukarnir hafa góða leikmenn í öllum stöðum og sé ekki fyrir mér að Valur geti strítt Haukunum að einhverju ráði nema ef Berglind verður í svipuðum ham í markinu og hún var á móti okkur FH-ingum. Þá er aldrei að vita nema að Valur geti veitt Haukunum einhverja keppni en til þess verður Berglind að vera í stuði, Ágústa Edda að spila vel, eins og hún hefur gert upp á síðkastið, og allir aðrir leikmenn Vals verða að ná sínu besta fram. Haukarnir eru hins vegar með miklu fleiri vopn og eru einfaldlega með langbesta liðið. Ramune Pekarskyte og Hanna Stefánsdóttir eru miklir markaskorarar og skila alltaf sínu, Inga Fríða og Harpa eru mjög sterkar í vörninni og þá eru Haukarnir með tvo góða markverði, Helgu Torfadóttur og Kristinu Matuzeviciute. 
Haukarnir eru með töluvert betri mannskap og lið en Valur og því kannski eðlilegt að spá þeim sigri með tveimur sigurleikjum, og reyndar spái ég því að Haukar verði Íslandsmeistarar.» 
Guðrún segir að viðureign Íslandsmeistara ÍBV og Stjörnunnar geti orðið mjög spennandi og hún spáir því að úrslitin ráðist í oddaleik í vestmannaeyjum. 
«Mín tilfinning er sú að Stjarnan hafi betur, 2:1. Stjarnan er stemningslið og þó svo það hafi ekki verið sannfærandi í leikjunum á móti Gróttu/KR í 8-liða úrslitunum þá hef ég meiri trú á Stjörnunni. ÍBV hefur að vísu heimavöllinn til góða og allir vita að Eyjamenn eru erfiðir heim að sækja. Ef mig misminnir ekki þá vann Stjarnan ÍBV í Eyjum í deildinni og það ætti að gefa Stjörnustelpunum smá veganesti,» segir Guðrún Drífa sem minnti rétt því Stjarnan vann ÍBV, 25:24, í leik liðanna í Eyjum í janúar. 
Um styrk liðanna segir Guðrún: «Mér finnst Stjarnan hafa meiri breidd en svo er spurning hvort Kristín Guðmundsdóttir er búin að ná sér af meiðslum. Hún er lykilmaður Stjörnunnar. Vörn og markvarsla eru aðalsmerki liðanna. Bæði hafa þau frábæra markverði og kannski ráðast úrslitin á markvörslunni,» sagði Guðrún Drífa.
