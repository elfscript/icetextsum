Ein helsta nýrokksveit Bandaríkjanna frá upphafi, Dinosaur Jr. , er komin saman á nýjan leik. Er hún skipuð upprunalegum meðlimum, þeim J Mascis söngvara og gítarleikara, Lou Barlow bassaleikara og trymblinum Murph. Opinber ástæða þessa er að þrjár fyrstu plötur sveitarinnar voru endurútgefnar fyrir stuttu með aukaefni af Merge Records. Um er að ræða Dinosaur (1985), You're Living All Over Me (1987) og Bug (1988). Annars koma þessir fréttir töluvert á óvart þar sem Barlow og Mascis hafa ekki talast við í um fimmtán ár og hafa þeir svo gott sem hatast hvor út í annan. Barlow hætti í sveitinni með látum á sínum tíma og hefur síðan einbeitt sér að sveit sinni Sebadoh en hefur einnig gefið út sólóefni og unnið með annarri hljómsveit sem hann stofnsetti, Folk Implosion. Mascis rak Dinosaur sjálfur lengi vel en hefur og gefið út sólóplötu og hljóðritað með sveitinni The Fog. 
Tónleikar með Dinosaur Jr. eru áætlaðir í sumar og fara þeir fram í Bandaríkjunum, Evrópu og Japan. Frægasta lag sveitarinnar, «Freak Scene», verður þá endurútgefið á smáskífu þann 6. júní. 
Minneapolisbúinn Bob Mould , fyrrum leiðtogi Hüsker Dü sem var ekki síður áhrifamikil sveit í bandaríska nýrokkinu, er nú klár með nýja sólóplötu sem verður gefin út þann 26. júlí næstkomandi. Sú síðasta, Modulate , kom út árið 2002 og var ansi raftónlistarvæn en Mould er hvað þekktastur fyrir öskrandi en ofurmelódískt rokk. Platan nýja ber heitið Body of Song og var hún tekin upp með fullskipaðri sveit ólíkt Modulate sem Mould tók upp einn með hjálp tölvu og hljóðgervla. Sú plata fékk víðast hvar slaka dóma. 
Í hljómsveit Mould er trommari Fugazi, Brendan Canty og einnig David Barbe sem var með Mould í Sugar, sveit sem hann setti á stofn árið 1992 og kom hún út tveimur breiðskífum og einni stuttskífu. Einnig verða í sveitinni Amy Domingues úr Garland of Hours og Matt Hammon, samstarfsmaður Mould síðan 1998. Platan verður tólf laga og ku víst æði fjölbreytt - bæði verða rokkarar en einnig lágstemmdari lög og tölvuvædd. 
Þá þykir fréttnæmt að Mould hyggst fara í heimsreisu vegna plötunnar og mun flytja lög af öllum ferli sínum; Hüsker-, Sugar- og sólóefni. Jibbí! 
Goðsögnin Neil Young er nú stödd í Nashville og vinnur efni fyrir nýja plötu. Einungis mánuður er síðan Young fékk æðagúlp í heila og þurfti hann að fresta vinnu við plötuna vegna þess og gat heldur ekki komið fram á Junohátíðinni - kanadísku tónlistarverðlaunum. Systir Young, Astrid, staðfestir á vefsíðu sinni að Young sé nú mun betri til heilsunnar og með honum í hljóðverinu eru m.a. þeir Spooner Oldham organisti, stálgítarleikarinn Ben Keith og trommuleikarinn Carl Himmel. 
Platan kemur í kjölfarið á Greendale , sem út kom 2003 og segja kunnugir að andinn yfir plötunni nýju verði ekki ósvipaður og á Harvest Moon frá 1992.
