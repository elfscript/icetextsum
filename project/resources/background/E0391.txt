Eftir Kristján Geir Pétursson kristjan@mbl.is HELGI Steinar Hermannsson, fyrrverandi dagskrárstjóri Skjás eins, segist engar upplýsingar hafa selt út úr Skjá einum til 365 prent- og ljósvakamiðla eins og Magnús Ragnarsson, sjónvarpsstjóri Skjás eins, heldur fram í Morgunblaðinu í gær. Þá hafi honum ekki verið sagt upp störfum heldur hætt að eigin ósk.
Helgi segir Magnús hafa farið vísvitandi með rangt mál og raunar lengi lagt sig í einelti á vinnustað. «Það er mikil óánægja á Skjá einum og ég er ekki sá eini sem hefur sagt þar upp störfum og væntanlega ekki sá síðasti.» 
Að sögn Helga er atburðarásin í kringum starfslok sín önnur en Magnús heldur fram. Helgi segist hafa sagt upp störfum 4. apríl sl. á skrifstofu Magnúsar og Magnús þá óskað eftir því að hann ynni út uppsagnarfrestinn, sem hann samþykkti. Daginn eftir sendi Helgi tölvupóst á alla starfsmenn Skjásins þar sem hann tilkynnti að hann væri að láta af störfum og frétt birtist í Fréttablaðinu daginn eftir um að hann hafi ráðið sig til 365 prent- og ljósvakamiðla til að taka við þróunarstarfi erlendra verkefna. 
Ákvað upp úr miðjum mars að láta af störfum
Helgi segist hafa ákveðið upp úr miðjum mars að láta af störfum hjá Skjá einum og fór að hugsa sér til hreyfings. Í ráðningarsamningi hans sé sérstaklega kveðið á um að hann hafi fullan rétt til að taka að sér slík verkefni á erlendri grundu á borð við þau sem felast í starfinu hjá 365 miðlum. 
Um tölvupóstsamskipti sín og Árna Þórs Vigfússonar segir hann að þau hafi snúist um kjaraviðræður við 365 en á sama tíma var einnig verið að ráða Árna Þór til starfa hjá 365 miðlum. Árni Þór hafi viljað nota nafnið Circus sem er heiti á viðskiptahugmynd sem Helgi hafði þróað yfir þriðju kynslóð farsíma og m.a. boðið Símanum áður, en þeir hafnað. Helgi undirstrikar að hann hafi á engan hátt hafið störf hjá 365 á þessum tíma, hvorki verið á launaskrá né með starfsstöð. Aðgangskort að 365 sem Magnús segi að hann hafi haft, hafi hann fengið eftir að hann hafi sagt upp störfum hjá Skjá einum. 
«Ég hef starfað hjá Skjá einum í sex ár og búið í raun til margt af því og flest sem þar er til, þ.á m. enska boltann. Eina ástæðan fyrir því að ég er að fara af þessum stað er vegna Magnúsar og út af engum öðrum ástæðum í rauninni.» 
Helgi segir að 9. apríl hafi Magnús beðið sig að koma á skrifstofu sína að undirbúa ferð til Cannes sem stjórnendur Skjás eins áformuðu daginn eftir. Magnús hafi borið á hann að hann hefði haldið starfsmannafund með starfsmönnum FM957 og Popp tíví en hann hafi neitað því og fengið staðfest hjá þriðja aðila að enginn slíkur fundur hefði verið haldinn. 
Afhenti stjórnarformanni gögn
Helgi segir að Orri Hauksson, stjórnarformaður Íslenska sjónvarpsfélagsins, hafi sett sig í samband við sig og þeir rætt ítarlega saman og Helgi afhent öll þau gögn sem þeir óskuðu eftir sama kvöld, en vinnutölvu sinni hafi hann skilað mánudaginn eftir í viðurvist lögmanns síns til að kvitta fyrir móttöku. 
Helgi undirstrikar að hann hafi engum viðskiptahugmyndum eða trúnaðarupplýsingum miðlað til 365 ljósvakamiðla, t.d. rekstrartölum úr rekstri Skjás eins eða áætlunum um framtíð Símans í sjónvarpi.
