Óhætt er að fullyrða að ekkert áhugamál hafi komist í hálfkvisti við skíðagöngu hjá Sigurði Jónssyni á Ísafirði, en hann er nú orðinn 85 ára og stundar áhugamál sitt enn af kappi. «Það er svo sem engin áætlun uppi um það hvenær ég kem til með að leggja skíðin á hilluna því ég hef nefnilega haldið því statt og stöðugt fram að á meðan maðurinn getur gengið, geti hann allt eins gengið á skíðum,» segir Sigurður í spjalli við Daglegt líf.
Sigurður ætlar ekki að láta sig vanta í Fossavatnsgönguna, eitt helsta skíðagöngumót Ísfirðinga, þetta árið frekar en endranær enda hefur hann tekið þátt í flestum Fossavatnsgöngum frá upphafi, þeirri fyrstu árið 1938, þá nítján ára gamall. Fossavatnsgangan á Ísafirði er elsta og fjölmennasta skíðamót, sem enn er við lýði á Íslandi. Fyrsta gangan var haldin árið 1935, en hlé varð á keppninni á árunum frá 1940 til 1955. Engu að síður ætla Ísfirðingar að halda Fossvatnsgöngu með pomp og prakt laugardaginn 30. apríl nk. í tilefni af 70 ára afmæli göngunnar. Búast má við tvö hundruð þátttakendum að þessu sinni. Lengst af var aðeins boðið upp á eina vegalengd, 20 kílómetra leið, en í gegnum árin hefur verið bætt við tíu km, 7 km og í fyrra bættist við 50 km vegalengd. 
Ætlar í tíu kílómetrana
Sigurður segist stefna á tíu kílómetrana að þessu sinni líkt og í fyrra, en þar áður hafi hann alltaf gengið alla leið, eða 20 km, eins og hann orðar það. 
- Er eitthvað hæft í þeim sögusögnum að þú farir á skíði á hverjum degi? 
«Nei, það eru verulegar ýkjur, en ég fer allt að fjórum sinnum í viku eftir veðrum og vindum. Þessi skíðaáhugi minn hefur einvörðungu snúist um gönguskíði undanfarin fjörtíu ár, en fram að fertugsaldri iðkaði ég allar skíðagreinar. Þetta áhugamál hefur fylgt mér frá tólf ára aldri. Þá kom til Ísafjarðar norskur skíðaþjálfari, sem bauð upp á námskeið. Ég tók þátt og eftir það hef ég ekkert sleppt skíðastöfunum.» 
Sigurður er prentari að mennt og rak prentstofuna Ísrúnu á Ísafirði fram til ársins 1989 og starfaði síðan í íshúsi til áttræðisaldurs eða fram til ársins 2000 að hann hætti að vinna. Hann hefur því nú rúman tíma í heilsuræktina og þegar hann er ekki á skíðum, segist hann vera býsna duglegur við hjólreiðarnar. «Maður telur sér gjarnan trú um að það, sem skemmti manni, hljóti að vera hollt. Ég hef bæði gaman af þessu og trúi því staðfastlega að þessi hreyfing sé mér holl.» 
Fjallaferðir með hækkandi sól
- Hvernig sinnir þú skíðagöngunni árið um kring? 
«Úthaldið getur orðið býsna gott hér fyrir vestan og er Seljalandsdalurinn auðvitað aðalsvæðið. Ég elti svo snjóinn upp um fjöll og firnindi, hvar sem hann er að finna. Í fyrra til dæmis fór ég síðast í júlí á skíðin og gat svo byrjað aftur í október uppi á Botns- og Breiðadalsheiðum,» segir Sigurður, sem er aldursforsetinn í laustengdum hópi heldri skíðagöngumanna. 
«Við höfum undanfarin þrjátíu ár farið saman í tveggja til þriggja daga skíðagönguferðir á hverju vori þegar sól er farin að hækka á lofti. Þá siglum við gjarnan frá Ísafirði norður í Jökulfirðina, höldum svo upp úr einhverjum firðinum og göngum yfir á Strandirnar.» 
Sigurður segist hafa á sínum yngri árum tekið þátt í nokkrum keppnum, státa af nokkrum verðlaunapeningum í sveitakeppnum, en ekki hafa náð í neina verðlaunapeninga svo um geti í einstaklingskeppnum. «Ég var mátulega fljótur til þess að vera ekki öfundaður og ekki það lengi að gert væri grín að mér. Eiginkonan Martha Árnadóttir varð hinsvegar Íslandsmeistari í svigi á Skíðamóti Íslands á Ísafirði árið 1938 og elsti sonurinn Árni Sigurðsson hefur bæði orðið Íslandsmeistari í svigi og tekið þátt í Ólympíuleikum.» 
- Hvað færðu svo út úr þessu áhugamáli og hvernig eru kjöraðstæður? 
«Þetta er náttúrulega orðið eins og hver önnur fíkn. Maður getur ekki án skíðagöngunnar lifað. Bestu aðstæður finnst mér vera vel þjappaður og troðinn snjór og ekki skemmir sólin fyrir.» 
join@mbl.is
