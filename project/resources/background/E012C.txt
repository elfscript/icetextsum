SSANGYONG Musso er þekktur bíll hér á landi enda seldist hann eins og heitar lummur þegar hann kom á markað í kringum 1998. Musso var fyrst settur á markað 1993 og seinna varð SsangYong hluti af Daewoo þegar síðarnefnda fyrirtækið eignaðist meirihluta í SsangYong á erfiðleikatímum. Þegar Daewoo lenti svo í erfiðleikum keypti General Motors fyrirtækið en nú er það sjálfstætt, að því undanskildu að kínverska fyrirtækið Shanghai Automotive Industry, SAIC, hefur eignast 48,9% hlut í því. SsangYong hefur blásið í herlúðra og ráðgerir að flytja út nokkrar gerðir bíla til Evrópu. 
Einn þessara bíla er að sjálfsögðu Musso en núna í gerbreyttri mynd. Náðst hafa myndir þar sem verið er að prófa nýja bílinn og ef marka má fyrstu myndir mega menn eiga von á afar vel heppnaðri breytingu. Hliðarsvipurinn er orðinn líkari því sem menn sjá í nútímalegum borgarjeppum eins og BMW X5 og Lexus RX300. SsangYong virðist ætla að feta í fótspor Kia sem öllum að óvörum kom fram með Sorrento-jeppann, sem hefur þótt svipa mjög til Mercedes-Benz M. Hinn jeppi SsangYong, Rexton, var hannaður af ItalDesign og með nýjum Musso er ljóst að SsangYong ætti að höfða til Evrópumanna með þessum bílum. 
Búist er við að nýr Musso verði með sítengdu aldrifi og líklega verður hann boðinn með endurbættri 2,9 lítra dísilvélinni frá Mercedes-Benz. Einnig má búast við mun meira innanrými í nýja bílnum og lúxusbúnaði sem alla jafna væri aðeins að finna í lúxusborgarjeppum. En verðið verður ennþá mun lægra en hjá keppinautum í lúxusflokki ef að líkum lætur.
