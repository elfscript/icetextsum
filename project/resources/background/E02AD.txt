H ver kannast ekki við að allur ásetningur um breytt og bætt mataræði, góða ástundun í ræktinni og næga hvíld kollvarpist þegar farið er í ferðalög? Ef ferðirnar einskorðast við fjölskyldufrí og skemmtanir er tæpast tilefni til að hafa áhyggjur, en það getur verið þrautin þyngri að laga heilbrigðan lífsstíl að viðskiptaferðum athafnamanneskjunnar sem er á þönum innanlands sem utan í marga daga og vikur eða jafnvel mánuði á ári.
 Samkvæmt heimasíðu Vegagerðarinnar nam heildarakstur á þjóðvegum landsins árið 2003 tæplega 2000 milljónum kílómetra. Allur þessi akstur krefst eldsneytis, ekki síður í formi næringar fyrir bílstjórana heldur en á bifreiðarnar sjálfar. Hið klassíska veganesti pylsa og kók er því hvergi nærri nóg. Það getur svo sem verið gaman að gæða sér á slíkum bita annað slagið, og ýtir eflaust undir ferðastemninguna hjá mörgum, en eftir nokkrar ferðir verður slíkt fæði einhæft bæði með tilliti til hollustunnar og bragðlaukanna. Ferskir ávextir og grænmeti eru þær fæðutegundir sem helst verða útundan ef nærst er á sjoppufæði í ferðalögum og svipaða sögu má segja af þeim mat sem oftast verður á vegi flugfarþega. Flugsamgöngur um heim allan eru miklar og tiltölulega tímafrekar miðað við bílferðir þar sem að gera þarf ráð fyrir innskráningu, millilendingum og fleiru. Það sem haft er á boðstólum í flughöfnum, flugvélum og á nærliggjandi stöðum hefur heilmikið að segja um mataræði fjölda fólks því það er ekki hægt að vera án matar svo klukkustundum skiptir. 
 Fyrir akandi ferðamenn og -konur er ekkert því til fyrirstöðu að fylla bílinn af nesti og borða sama mat og maður hefði kosið heima. Það er ekki einu sinni tilefni til að hafa miklar áhyggjur af geymsluþoli matvæla með tilliti til kælingar því hæglega má koma þar til gerðum kæliskáp fyrir í bílnum. Tæpast er þó aðstaða til mikillar matreiðslu, helst að hægt sé að taka með sér grill eða prímus en það má teljast ólíklegt að slíkt sé gert ef um vinnutengdar ferðir er að ræða. Girnilegar samlokur úr grófu brauði með miklu grænmeti eru prýðisnesti sem má smyrja áður en farið er af stað eða skella saman brauði og áleggi einhvers staðar á miðri heiði. Grænmeti í sneiðum er sniðugt að hafa með í þéttu íláti og bæta því á samlokurnar rétt áður en þær eru borðaðar til að ekki fari vatn úr grænmetinu í brauðið. Annars er best að taka ávexti og grænmeti með í heilu lagi en vera búinn að þvo það sem borðað er með hýðinu, t.d. epli og tómata, svo hægt sé að grípa til þeirra hvenær sem er. 
 Málin flækjast aðeins þegar farið er í flug. Vatnsbrúsi og eitthvað til að narta í, s.s. einn eða tveir ferskir ávextir, fleiri þurrkaðir ávextir og ósaltaðar hnetur eru með því mesta sem hæglega kemst fyrir í handtöskunni. Öllu erfiðara er að vera með margar plastdósir fullar af girnilegum kræsingum, ekki síst ef maður lendir nú í nákvæmri farangursskoðun á flugvellinum. Eplabátar í boxi voru eitt sinn skoðaðir svo vel af eftirlitsmönnum að löngunin til að borða bitana hvarf í kjölfarið. Líklega var þó boxið sem eplin voru í grunsamlegri en innihaldið, að minnsta kosti hafa aðrir ávextir komist óhindrað með mér á milli landa. 
 Sem betur fer færist það í vöxt að veitingasalar bjóði aukna fjölbreytni í takt við kröfur neytenda um hollan og góðan mat. Hollu, góðu bitarnir virðast þó síður vera auglýstir eða kynntir og mun sjaldnar á tilboðum en hið hefðbundna skyndifæði. Þess vegna er þörf á að líta í kringum sig, velja og hafna, en ekki borða í blindni það sem fyrir mann er borið. Er kjúklingabiti borinn fram á salatbeði raunverulega réttur með miklu grænmeti eða er beðurinn bara eitt salatblað? Það þarf að spyrja þjóninn. Hvernig er sósan með matnum og er hægt að fá hana í sérskál til að maturinn syndi ekki í henni? Ágætt er að líta á næstu borð. Hvað er á diskunum og hversu stórir eru skammtarnir? Kannski er nóg að panta einn skammt og borða hann með ferðafélaganum og eins má kannski fá hálfan skammt. Þetta dregur ekki bara úr kostnaði heldur kemur í veg fyrir að við borðum yfir okkur af hreinni skyldurækni. Því mamma kenndi okkur að tæma alltaf diskinn. 
 Það er með ólíkindum hversu mikið töskurnar okkar eiga til að þyngjast þegar við erum á leið heim frá útlöndum. En ætli því sé svipað farið með okkur sjálf? Sífelld ferðalög geta auðveldlega haft áhrif á holdafarið þar sem að hefðbundin dagskrá fer úr skorðum. Kannski er réttast að setja strax í upphafi saman dagskrá sem fellur að sífelldum ferðalögum. Gera ráð fyrir því að ekki sé um undantekningu frá vananum að ræða, heldur hluta af lífsstílnum. Ef við veljum matinn af skynsemi þá daga sem við erum á ferð þá þarf ekki heldur að koma sér aftur af stað þegar heim er komið, við erum einfaldlega á réttu róli. Hreyfingu má að sama skapi velja á þann hátt að auðvelt sé að æfa hvar sem er. Með hlaupaskóna í töskunni má skoða hvern einasta áfangastað, svo má gera æfingar á gólfinu í hótelherberginu (t.d. jóga eða Pilates), og fyrir þá sem vilja lyfta má gera alhliða styrktaræfingar með teygjum með handföngum (eins og víða eru notaðar í leikfimitímum í líkamsræktarstöðvum) eða skunda á næstu stöð við flugvöllinn. 
 Stórir og víðáttumiklir flugvellir geta verið þreytandi fyrir örþreytta ferðalanga sem draga töskurnar á eftir sér í leit að rétta brottfararhliðinu. Séum við hins vegar full af orku og biðtíminn langur er um að gera að ganga rösklega um svæðið (innan eða utan dyra) og nýta það til að koma blóðrásinni af stað. Ferðatöskunni má ef til vill koma í gæslu á meðan en sé krafturinn til staðar má einfaldlega auka brennsluna með því að viðra hana í leiðinni. Enn smartari leið, en líka dýrari, er að nýta sér líkamsræktaraðstöðu nærliggjandi hótela, sem víða bjóða flughafnargestum þjónustu sína þótt þeir ætli ekki að gista. Á sumum flugvöllum er jafnvel búið að útbúa æfingaaðstöðu og eins færist það í vöxt að boðið sé upp á Spa-þjónustu á flugvöllum. Hver slær hendinni á móti því að drepa tímann og láta sér líða vel í góðu nuddi? | naering@simnet.is 
Anna Sigríður er matvæla- og næringarfræðingur.
