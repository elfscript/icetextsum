ARNOLD Schwarzenegger dansaði tangó í myndinni True Lies og tókst það vel. Hann steig samt svo oft á tærnar á mótleikkonu sinni á meðan atriðið var æft að hún þurfti á læknisaðstoð að halda. Ekki gat ég séð að fiðlusnillingurinn Maxim Vengerov stigi neitt á tærnar á hinni unaðsfögru Christiane Palha á tónleikum Sinfóníuhljómsveitar Íslands í Háskólabíói í gærkvöldi; dansgólfið sem búið hafði verið til á sviðinu var að vísu ekki stórt en Vengerov náði samt að sýna sannfærandi tilþrif, þótt Palha sé greinilega mun færari dansari. 
Í tangóinum er jafnrétti kynjanna ekki í hávegum haft, karlmaðurinn ræður alltaf ferðinni; hlutverk konunnar er að fylgja og á tónleikunum í gærkvöldi var Palha fullkomin í hlutverki sínu, í senn auðsveip en líka lokkandi. Vengerov var talsvert stirðari og maður fékk á tilfinninguna að Palha stjórnaði honum en ekki öfugt. 
Tangóinn var óvanalegur lokahnykkur á viðamiklum konsert eftir Benjamín Júsúpov, en tónskáldið sjálft stjórnaði hljómsveitinni. Í verkinu mátti greina alls konar stíla, frá rokki yfir í krefjandi framúrstefnu, og er tónlistin dæmigerð fyrir þá tilraunastarfsemi og samruna ólíkra menningarstrauma sem er sífellt meira áberandi í listheiminum. Vengerov spilaði hér á víólu og þótt hann hafi verið stífur á dansgólfinu var enginn viðvaningsbragur á leik hans. Túlkun hans var svo fádæma glæsileg að sjaldan hefur annað eins heyrst á tónleikum hérlendis. Vald hans yfir hljóðfærinu var algert, bogatæknin fullkomin, háskaleg hlaup upp og niður strengina voru leikin af yfirgengilegu öryggi, auk þess sem innhverfari augnablik tónlistarinnar voru einstaklega seiðandi og blæbrigðarík. 
Rafmagnsfiðlan lék líka í höndum hans og kostulegt var að sjá hann spila á svokallaða «luftfiðlu», þ.e.a.s. ósýnilega fiðlu, en það var hæfilega tilgerðarlegur forleikur að tangóinum í lokin. 
Konsertinn eftir Júsúpov var magnaður; mikið var um langa, seiðandi tóna sem voru rammaðir inn af furðu einföldum takti hljómsveitarmeðlima. Lá við að suður-amerísk stemningin snemma í verkinu væri yfirborðsleg, en þegar næturklúbbstónlistin byrjaði með ljósasýningu og rafmagnsfiðluleik fyrirgafst það auðveldlega; andrúmsloftið var myrkt, allt að því djöfullegt, og tónlistin missti aldrei flugið eftir það. Vissulega voru sumir kaflar í langdregnari kantinum en í það heila var þetta heillandi tónsmíð og alls ekki óskiljanleg! 
Ég hafði efasemdir um að «Pathetique»-sinfónía Tsjajkovskís passaði á eftir frumlegum konsert Júsúpovs, og því kom flutningurinn skemmtilega á óvart. Fyrir þá sem ekki vita þýðir «pathetique» sorglegur, ekki glataður, og túlkun stjórnandans var allt annað en glötuð. Þrátt fyrir örlitla ónákvæmni í leik hljómsveitarinnar var spilamennskan skemmtilega hömlulaus án þess að vera væmin og var heildarútkoman áhrifamikil. Svipaða sögu er að segja um forleik Mússorgskís að óperunni Khovantschina; þótt strengjaleikinn hafi skort nauðsynlegan tærleika í upphafi var rétta tilfinningin til staðar í músíkinni. Og það er alltaf best. 
Jónas Sen
