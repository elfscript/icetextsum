Á SAMA tíma og reykingamenn og reykingar eru fremur illar séðar á vinnustöðum fer eigandi vélsmiðju á Vestur-Jótlandi alveg sínar eigin leiðir. Eigandinn, Lars Kongsted, er að leita að fjórum nýjum starfsmönnum - og þeir eiga helst að vera reykingamenn. Raunar gekk Kongsted svo langt að í dagblaðsauglýsingu frá honum var sérstaklega tekið fram að hann væri helst að leita að reykingamönnum. 
«Það er rekinn svo mikill áróður gegn reykingamönnum og sums staðar fá þeir líka lægri laun en hinir. Það finnst mér vera heimskulegt þannig að nú er ég að leita að reykingamönnum,» sagði Kongsted við Danmarks Radio . 
Kongsted er reyndar í fullum rétti að óska sérstaklega eftir reykingamönnum því samkvæmt dönskum lögum mega menn óska eftir reyklausum starfsmönnum og þá einnig starfsmönnum sem reykja. Hins vegar er ólöglegt að gera upp á milli umsækjanda hvað varðar t.d. kyn, trú, uppruna og aldur.
