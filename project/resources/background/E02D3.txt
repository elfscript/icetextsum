Akurskóli er samnefnari fyrir þá miklu uppbyggingu, sem nú er hafin í Tjarnahverfi í Innri-Njarðvík í Reykjanesbæ og blasir við þegar ekið er inn í hverfið. Akurskóli, sem verður grunnskóli, er nú í byggingu og verður fyrsti áfanginn tekinn í notkun næsta haust. 
Skólabyggingin er hönnuð af Bjarna Marteinssyni arkitekt, en byggingaraðili er Hjalti Guðmundsson ehf. Það er Eignarhaldsfélagið Fasteign, sem á og mun reka skólabygginguna eins og annað skólahúsnæði á vegum bæjarins í Reykjanesbæ. 
Tjarnahverfi rís stutt frá Reykjanesbraut, en frá henni munu liggja mislæg gatnamót beint inn í hverfið. Aðkoma verður því greið. Þarna er fjöldi nýrra húsa í smíðum, en Tjarnahverfi verður allstórt hverfi. Í því fullbyggðu er gert ráð fyrir nær 550 íbúðum og íbúarnir verða nálægt 2.000. Þetta verður blönduð byggð, fjölbýlishús, raðhús og parhús og einbýlishús. 
Uppbygging á hvers konar þjónustu er hafin í hverfinu, en auk Akurskóla hefur leiksskólinn Holt verið stækkaður og endurnýjaður til þess að taka við fleiri börnum á leikskólaaldri. 
Nærri Reykjanesbraut fyrirhuga Keflavíkurverktakar að reisa myndarlega byggingu fyrir bensínstöð, verzlun og þjónustu. 
Sjávarútsýni
Tjarnahverfi verður afar aðlaðandi hverfi með góðu sjávarútsýni og skemmtilegum gönguleiðum niður í fjöru. Það þarf því ekki að koma á óvart, þó að ásókn í Tjarnahverfi hafi verið mikil strax frá byrjun og þegar fyrstu lóðirnar voru auglýstar fengu færri en vildu. 
Vaxtarmöguleikar eru miklir í Tjarnahverfi og undirbúningur þegar hafinn að áframhaldandi byggð í átt að Stapanum. Allir eiga að geta fengið lóð sem vilja. Þetta ætti að freista margra með tilliti til þess að gatnagerðargjöld hafa verið hagstæð í Reykjanesbæ. 
Líklegt er, að Tjarnahverfi eigi eftir að hafa áhrif á fasteignamarkaðinn í Hafnarfirði og öðrum byggðarlögum á höfuðborgarsvæðinu, þó að fjær séu. 
Fyrsti áfangi að tvöföldun Reykjanesbrautar hefur þegar verið tekinn í notkun og stefnt er að því að tvöfalda hana alla á næstu árum. Með greiðari samgöngum færist byggðin saman og allar fjarlægðir verða styttri, bæði í reynd og í vitund fólks.
