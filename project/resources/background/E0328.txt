SAGE Pastel viðskiptalausnir ehf. hefur hafið markaðssetningu og þjónustu á Sage Pastel Xpress og Sage Pastel Partner, en það eru viðurkenndar hugbúnaðarlausnir sem byggjast á fimmtán ára þróunarstarfi og eru í notkun hjá 160.000 aðilum í yfir fimmtíu löndum, að því er fram kemur í frétt frá fyrirtækinu. Bæði kerfin eru fáanleg á íslensku og uppfylla kröfur um rafræn bókhaldskerfi og útgáfu reikninga í einriti. 
Fram kemur að hugbúnaðurinn er þróaður af Sage Pastel, dótturfyrirtæki Sage Group Plc, sem sé leiðandi fyrirtæki í þróun á viðskiptalausnum fyrir smá og meðalstór fyrirtæki. Sage Pastel Partner og Xpress er í fréttinni sagður sveigjanlegur hugbúnaður sem veitir möguleika á innlestri gagna úr flestum eldri bókhaldskerfum á aðgengilegan hátt. Boðið sé upp á gott úrval af sérlausnum, m.a. öflugt kerfi fyrir beintengda vefverslun, afgreiðslukerfi (POS) og kerfi fyrir samskiptastjórnun. 
Fjöldi skýrslugerðar- og hönnunartóla auðveldi framsetningu upplýsinga og gefi góða sýn á reksturinn. Sage Pastel-viðskiptalausnir séu samhæfðar Microsoft Office og geri vægar kröfur til bókhalds- og tölvukunnáttu. Í tilkynningunni kemur fram að tvær lausnir eru í boði; Sage Pastel Xpress fyrir fyrirtæki sem ekki þurfa á sérlausnum að halda og Sage Pastel Partner, öflugt og sveigjanlegt kerfi sem hentar vel fyrir smá og meðalstór fyrirtæki. Bæði kerfin samanstanda af fjárhagsbókhaldi, viðskiptamannabókhaldi, lánardrottnabókhaldi, sölukerfi, innkaupakerfi og birgðakerfi. Auk þess býður Partner upp á alla helstu eiginleika betri hugbúnaðarkerfa, svo sem marga gjaldmiðla, mörg vöruhús, framleiðslukerfi og verkbókhald. 
Fyrir einn eða fleiri
Xpress er fáanlegt fyrir einn notanda og eitt fyrirtæki eða fyrir þrjá notendur og mörg fyrirtæki og Partner er fáanlegt fyrir 5-20 notendur. Þá kemur fram að vegna mikillar útbreiðslu á kerfinu á heimsvísu sé unnt að bjóða Sage Pastel-hugbúnaðinn á góðu verði. Sage Pastel viðskiptalausnir ehf. er viðurkenndur þjónustuaðili fyrir Sage Pastel og býður upp á ráðgjöf við val á hugbúnaði, aðstoð við innleiðingu, námskeið og þjónustu.
