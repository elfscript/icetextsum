VON er að vakna á götum Úkraínu, Afganistans, Íraks, Tadsjikistans, Indónesíu og Palestínu þar sem milljónir manna láta til sín heyra með atkvæðum sínum og leggja sig oft í mikla hættu við að kjósa nýjar ríkisstjórnir í lýðræðislegum kosningum. Bjartsýni þeirra og hugrekki blæs von í brjóst þeirra sem enn eru kúgaðir.
Bandaríkin styðja þá sem sækjast eftir frelsi. Þetta eru ekki bara orðin tóm. Við styðjum mannréttindi á áþreifanlegan og markvissan hátt, eins og kemur fram í nýlegri skýrslu utanríkisráðuneytis Bandaríkjanna, Stutt við mannréttindi og lýðræði: Framlag Bandaríkjanna 2004-2005. Í skýrslunni er greint frá starfi Bandaríkjanna í 98 löndum við að styðja einstaklinga og samtök sem vinna að lýðræðisþróun og leitast við að verja mannréttindi samborgara sinna. 
Lýðræði er það sem helst getur tryggt mannlega reisn. Við erum þeirrar skoðunar að ef allir jarðarbúar fengju frjálst val myndu þeir kjósa að breiða út frelsi, hlúa að lýðræði og standa vörð um mannréttindi. 
Spurningin er: Hvernig verður þetta frjálsa val að veruleika? Nýlegir atburðir sýna að leiðirnar að þessu markmiði velta að miklu leyti á aðstæðunum í hverju landi. Stuðningur Bandaríkjanna við þessar umleitanir krefst stöðugs samstarfs við aðrar ríkisstjórnir, fjölþjóðastofnanir, alþjóðleg samtök, frjáls félagasamtök og ótalmarga einstaklinga. 
Bandaríkin veita stjórnvöldum og einstaklingum efnahagslegan, fjárhagslegan og tæknilegan stuðning við að koma á endurbótum. Í fyrra lagði utanríkisráðuneytið rúma 44 milljónir dala í nýstárlegar lýðræðis- og mannréttindaáætlanir. Stöku sinnum hafa Bandaríkin einnig neitað að aðstoða lönd á borð við Búrma, Úsbekistan og Venesúela, þar sem stjórnvöld neita að gera umbætur og hætta að kúga þegna sína. 
Áætlanir okkar hjálpa íbúum margra landa að hraða breytingum og leggja grunninn að aukinni mannréttindavernd. Í Úkraínu buðu Bandaríkin t.d. langtímastuðning við fjölmiðlaþróun og -þjálfun. Það styrkti mótmæli blaðamanna gegn ósönnum áróðri stjórnvalda í kosningunum 2004 sem varð svo til þess að efla almenningsmótmælin sem hleyptu «appelsínugulu byltingunni» af stokkunum. 
Við notfærðum okkur einnig mikinn áhuga Kambódíumanna á viðskiptaívilnunum til að styðja kröfur verkalýðssamtaka um samninga við fataframleiðendur. Það varð til þess að bæta vinnuaðstöðu í kambódískum verksmiðjum til muna. Í Túrkmenistan leiddu diplómatískar viðræður Bandaríkjamanna við æðstu ráðamenn til aukins trúarfrelsis þar í landi. 
Í ár hefur lýðræði blómstrað á ný víðsvegar um heiminn og við verðum öll að fylkja liði því til stuðnings. Við Bandaríkjamenn vinnum stöðugt að því að styrkja mann- og borgararéttindi innan okkar eigin landamæra. Um leið leitumst við við að breiða út frelsi annars staðar, því að í þessu tilfelli er það okkur í hag að láta gott af okkur leiða. Við gerum okkur samt grein fyrir því að þjóðir með ólíka sögu og menningu nýta sínar eigin hefðir til að laga reglur lýðræðisins að aðstæðunum í landinu. 
Sumir spyrja hvort lýðræði sé við hæfi í öllum löndum, eins og frelsi og mannréttindi séu forréttindi útvalinna. Raunin er sú að hið daglega lýðræðisstarf er lykillinn að efnahagslegum, félagslegum og stjórnmálalegum framförum. 
Sífellt fleiri karlar og konur í öllum heimshornum sýna fram á að stöðug verkleg ástundun lýðræðis í borgum og sveitum og öflug mannréttindagæsla býr þjóðir undir frelsi og verndar frelsið þegar það er fengið. Allar þjóðir geta farið þessa leið. 
Bandaríkin munu halda áfram að tjá sig um hið siðferðilega val á milli kúgunar og frelsis. Við munum einnig líta í eigin barm, því lýðræðið krefst stöðugrar aðhlynningar. Við látum leiðtoga sem kúga þegna sína vita að samband þeirra við Bandaríkin muni líða fyrir það. Við munum halda áfram að styðja karla og konur um heim allan sem leggja sig í mikla hættu og sýna mikið hugrekki við að afhjúpa mannréttindabrot og krefjast lýðræðislegra breytinga. 
Í skýrslunni um stuðning við mannréttindi og lýðræði kemur fram að Bandaríkin standa með öllum þjóðum sem eru staðráðnar í að leyfa þegnum sínum að njóta frelsis. Skýrsluna má finna á vefsíðu sendiráðsins www.usa.is. Utanríkisstefna okkar mun, eftir sem áður, grundvallast á frelsi. 
«Helsta vonin um frið á jörðu felst í útbreiðslu frelsis um heim allan.» - George W. Bush Bandaríkjaforseti Höfundur er sendiherra Bandaríkjanna á Íslandi.
