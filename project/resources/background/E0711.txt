Norski kokkurinn Jonas Lundgren verður gestakokkur á Óðinsvéum. Jonas Lundgren starfar um þessar mundir sem yfirkokkur á hinum fræga veitingastað Bagatelle í Osló, sem er einn af þekktustu veitingastöðum Norðurlanda. Þar er norsk villibráð og sjávarfang í hávegum haft, en matreiðslan er háfrönsk. Áður fyrr vann Lundgren á þekktustu veitingastöðum heims, eins og The French Laundry í Kaliforníu sem hefur oft verið kosinn besti veitingastaður heims, Pierre Gagnaire í París og The Square í London. 
Siggi Hall á Óðinsvéum segist vera persónulegur vinur Eyvinds Hellstrøm sem er eigandi Bagatelle veitingahússins. «Við höfum verið í nánu samstarfi og kokkarnir mínir hafa farið til Bagatelle og áður hafa komið kokkar frá þeim hingað á Óðinsvé. Eyvind og staðurinn hans, Bagatelle, hefur verið leiðandi í matargerð í háfrönskum stíl á Norðurlöndum og þetta veitingahús þykir sérlega vandað og allt sem þar er framreitt. Þeir hafa líka verið frumkvöðlar í þeirri tísku í matargerð sem nú er svo mikil í hinum alþjóðlega matarheimi og fyrir vikið eru Norðurlöndin orðin mjög «inn» sem matargerðarlönd. Við hér á Íslandi njótum góðs af því og höldum þessum kyndli á lofti að á Norðurlöndum sé mjög góður matur, með því að halda «Food and fun» hátíð hér, en með því vekjum við líka athygli á því að Ísland hefur sérstöðu, hvað varðar úrvals hráefni.» Siggi Hall segir að með Jonasi Lundgren komi ung norsk stúlka, Tina, sem sé kokkur og ætli að keppa á hátíðinni, enda sé hún hugsuð fyrir yngra fólkið í faginu sem vilji sanna sig. «Matreiðsluheimurinn er svo mikill karlaheimur og þess vegna er ég ánægður með þátttöku þessarar ungu stúlku.» 
matseðill
Amuse Bouche-lystauki
Humar og Cannelone með samþeyttu gulrótar- og humarsoði ásamt frönsku kryddkexi, «pain épice» 
Pönnusteiktur þorskur með ólífum og extra jómfrúr-ólífuolíu frá Úmbríu 
Leikur að íslenskri önd með súrsætri lime- og hunangssósu ásamt langtímabökuðu belgísku káli 
Súkkulaði-macaron með kryddsoðnum Williams-perum
