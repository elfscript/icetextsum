Eftir Kristján Jónsson kjon@mbl.is FRAMTÍÐ hefðbundinnar fegurðarsamkeppni virðist nú vera í hættu í landinu þar sem slíkar uppákomur náðu fyrst fótfestu, Bandaríkjunum. Ekki tekst lengur að fá öflugar sjónvarpsstöðvar til að senda beint frá þessum keppnum; miklu fleiri áhorfendur vilja svonefnda raunveruleikaþætti. Ef til vill verður lausnin að láta ungfrú Texas slást á sviðinu við ungfrú Arkansas, einnig kemur til greina að efna til leðjuslags eða láta stúlkurnar ganga yfir sviðið í bikini-baðfötum, þaktar blóðsugum.
Paula Shugart, sem veitir forstöðu Ungfrú alheimur, einni af mörgum keppinautum Ungfrú Bandaríkin-keppninnar, segir að atburðurinn og keppendur séu að verða of fágaðir fyrir venjulega áhorfendur. 
«Ungfrú Bandaríkin hefur þurft að hafa ímynd hinnar heilbrigðu, betri-en-þú-konunnar á stallinum,» segir hún. «Við lifum nú á tímum raunveruleikaþáttanna, fólk vill persónuleg smáatriði og vill fá að sjá gallana, þetta er allt önnur veröld,» segir Shugart og telur mikilvægt að meðal keppenda séu konur sem ekki séu hræddar við að brjóta nögl. ABC -stöðin ákvað að hætta útsendingum frá keppninni Miss America, Ungfrú Bandaríkin, sl. haust enda reyndist áhorfendafjöldinn vera kominn niður fyrir 10 milljónir. Þá glata auglýsendur líka áhuganum. Hann hefur ekki aukist meðal almennings þótt reynt sé að minnka áhersluna á útlit og sundföt en hampa meintum eða raunverulegum hæfileikum keppenda eða áhuga þeirra á friði. 
Lítill áhugi á hæfileikunum
Nú er að sögn AP -fréttastofunnar rætt í örvæntingu um að endurvekja áhugann með grófari atriðum, til dæmis gæti einn liður keppninnar verið að stúlkurnar gengju yfir sviðið í bikini-baðfötum en væru þaktar blóðsugum. Ekki skortir fyrirmyndir í þessum efnum. Haldin var annars konar keppni, kennd við «ótta-þáttinn», fyrr á árinu þar sem stúlkurnar áttu að sýna að þær væru óhræddar. Fimm bikini-klæddar fegurðardísir urðu að láta sig hafa það að steypt var yfir þær lifandi ormum, fiski og lýsi úr stórum tunnum. 
En er þetta framtíðin sem ungfrú Bandaríkin verður að takast á við? 
«Drottinn minn, það vona ég ekki,» segi Bob Arnhym, sem stýrir fegurðarsamkeppni er kennd er við skólastyrki og fer fram í Kaliforníu. «Ég held að þeir sem horfa á raunveruleikaþætti hafi svipað hugarfar og Rómverjar til forna. Þeir standa með ljóninu, ekki skylmingaþrælnum. Ég veit ekki hvað við viljum fórna miklu til að þóknast slíkum áhorfendum. En það er ekki hægt að sætta sig við neitt sem veldur þeim hneisu, við viljum enga auðmýkingu, ekkert sem veldur því að þær verði að athlægi,» segir Arnhym. 
En ekki er síður hugað að því að veita áhorfendum innsýn í innra líf keppninnar. Hart er að sjálfsögðu barist á bak við tjöldin og dæmi um að keppendur hafi beitt ýmsum óþverrabrögðum til að komast framar í röðina. Þannig mætti láta falda myndavél koma upp um tilraunir ungfrú Alaska til að semja við ungfrú Maine um að hrekja ungfrú Tennessee úr keppninni. Fyrsta Ungfrú Bandaríkin-keppnin var haldin á baðströndinni í Atlantic City í New Jersey árið 1921 og var markmiðið ekki síst að laða að ferðamenn. En keppnin náði fyrst tryggri fótfestu 1954 og var árum saman eitt vinsælasta sjónvarpsefnið vestra, þegar mest gekk á horfðu um 80 milljónir manna á úrslitakeppnir á sjöunda áratugnum. Sigurvegarinn varð fyrst og fremst að vera fulltrúi hefðbundinna gilda, brosa blítt - og vera hvít. Stúlkan átti að eiga þá ósk heitasta að ganga í hjónaband og verða góð húsmóðir. Smám saman varð kvennabarátta og mótmæli gegn misrétti kynþátta til að breyta fellda og slétta yfirbragðinu. Blökkustúlkum var leyft að vera með á áttunda áratugnum. Árið 1974 vann laganeminn Rebecca Ann King en hún studdi ákaft rétt kvenna til fóstureyðinga. 
En í The New York Times kemur fram að kannanir sýni að sá hluti keppninnar sem bætt var við til að reyna að svara gagnrýni af hálfu femínista, hæfileikakeppnin og viðtöl þar sem dregið var fram að keppendur hafi skoðanir á þjóðmálum, nýtur minnstra vinsælda meðal áhorfendanna. Þeir vilja bara sjá ungar stúlkur í baðfötum.
