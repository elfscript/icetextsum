Þegar regnið steypist af himnum ofan og allt virðist grátt og gleðisnautt er ráð að slá tvær flugur í einu höggi með því að skrýðast þessum ökklastígvélum. Litríkt munstrið ætti að lífga upp á sálartetrið um leið og vatnsþétt skótauið hamlar því að sá sem því klæðist fyllist kvefi vegna þess að bífur hans urðu blautar. Flestir kannast við gömlu gúmmístígvélin sem voru þörfustu þjónarnir á æskuárunum. Þrátt fyrir óvéfengjanlega yfirburði þess fótabúnaðar þegar kemur að því að ösla bleytu þurrum fótum hefur hann hingað til ekki uppfyllt ströngustu kröfur tískusérfræðinga. Hver veit þó nema að jafn nýstárleg hönnun og hér er á ferð eigi eftir að slá í gegn hjá glamúrþyrstum glæsimeyjum svo að gamla gúmmíið fari að njóta sannmælis á ný. Ökklastígvélin eru einnig til í bleiku og bláu en þau fást hjá Steinari Waage og kosta 4.495 krónur.
