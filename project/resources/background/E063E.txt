Eftir Vernharð Linnet SÆNSKA djassdrottningin Monica Zetterlund brann inni í íbúð sinni í Stokkhólmi á fimmtudag. Henni tókst að kalla á brunalið en ekki bjarga sjálfri sér; hún var bundin hjólastól vegna bakveiki. Monica var ásamt Alic Babs helsta djasssöngkona Norðurlanda og lögðu þessa djassdívur heiminn að fótum sér, ýmist með sænskum meðleikurum eða í hópi fremstu djassleikara Bandaríkjanna. Babs með Ellington. Zetterlund með Bill Evans. Monica varð 67 ára gömul, en hún hóf ferilinn í Danmörku með hljómsveit Ib Glindermanns, sem átti stærstan þátt í að koma Stórsveit danska útvarpsins á laggirnar. 1958 var hún farin að syngja á frægasta djassklúbbi Stokkhólms, Nallan, með djasskónginum Arne Domnérus. Þar var hún djassdrottningin. Í Bandaríkjunum hljóðritaði hún með mönnum á borð við Zoot Sims og Thad Jones og 1964 var gimsteinninn hennar útgefinn: Waltz for Debby, dúettplatan með píanómeistaranum Bill Evans. Þetta var stórbrotin plata og þau áttu eftir að hljóðrita meira saman og ekki væri slæmt að fá að sjá í sjónvarpi hér upptökurnar með henni, Evans, Eddie Gomez og Alex Riel. Af öðrum skífum hennar má nefna It only happen everytime með Thad Jones/Mel Lewis stórsveitinni og For Lester og Billie með Red Mitchell. Hún söng líka á einni af síðari plötum Niels-Hennings: This is all I ask. Með svalri titurlausri rödd sinni verður hún, ásamt Karin Krog, um aldir tákn norræns nútímadjasssöngs. Hún gat stundum átt í smábasli með tónmyndunina, en slíkt voru smámunir miðað við ryþmískt öryggi hennar.
Kom einu sinni til Íslands
Monica kom einu sinni til Íslands til tónleikahalds. Það var um miðjan áttunda áratuginn og með henni Lars Bagge á píanó, þáverandi eiginmaður hennar bassaleikarinn Sture Akerberg og Pétur Östlund á trommur. Þetta var á þeim árum sem brennivínið þvældist dálítið fyrir henni og þrátt fyrir hetjulega baráttu Péturs Östlunds urðu tónleikarnir ekki sú upplifun sem maður hafði búist við. Almenningur hafði litlar áhyggjur af slíku. Horfði á Monicu sína í kvikmyndum einsog Næturleik og Eplastríðiðinu eftir Hasse Alfredson. Svo lék hún Úlriku í sjónvarpsmyndaflokknum Vesturfararnir eftir Jan Troells 
Monica er þjóðsagnapersóna í djassinum og frægt er þegar hún hitti Miles Davis í fyrstu Bandaríkjaför sinni og það eina sem hann sagði við hana var: «I wanna fuck you.» Monica var í engum vandræðum með að svara meistaranum en ekki áttu þau eftir að hljóðrita saman. 
Undir lokin plagaði bakið hana æ meira og eftir að hafa hljóðritað Bill remembered árið 2000, tuttugu árum eftir dauða píanistans, neyddist hún til að hljóðrita síðustu plötu sína í íbúðinni heima bundin hljólastól. «Hér sit ég og syng,» sagði hún, en þegar Monica Zetterlund var annarsvegar var húmorinn aldrei langt undan og oftast nokkuð svalur.
