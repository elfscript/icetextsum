MIAMI virðist ekki ætla að lenda í nokkrum vandræðum með New Jersey Nets í úrslitakeppni NBA-deildarinnar. Miami sigraði í fyrrinótt í þriðja leik liðanna, 108:105 og staðan er 3-0 í rimmu liðanna. Raunar þurfti að tvíframlengja til að ná fram úrslitum og þrátt fyrir góðan leik Vince Carters náði heimaliðið ekki að sigra.
Carter tryggði framlengingu í tvígang og í báðum tilvikum með skoti um leið og flautan gall. Boltinn dansaði á hringnum og datt loks ofan í. Hann fékk hins vegar ekki rönd við reist í síðari framlengingunni. 
Sagana sýnir að lið sem hefur lent 3-0 undir hefur aldrei náð að sigra í þeirri rimmu þannig að samkvæmt því er Nets búið að tapa einvíginu við Miami. Shaquille O'Neal lék vel að þessu sinni, var með 25 stig og Udonis Haslem gerði 14 og tók 19 fráköst. Carter gerði 36 fyrir Nets, Richard Jefferson 23 og Jason Kidd náði þrefaldri tvennu, 16 stig, 13 stoðsendingar og 16 fráköst. Indiana náði 2-1 forystu á Celtics með 99:76 sigri þar sem Reggie Miller gerði 33 stig og þar af 15 í síðasta leikhluta. 
Dirk Nowitzki náði sér loks á strik í fyrrinótt þegar hann gerði 28 stig í 106:102 sigri Dallas á Houston. Staðan 2-1. Tracy McGrady átti bestan leik heimamanna í Houston og gerði 28 stig.
