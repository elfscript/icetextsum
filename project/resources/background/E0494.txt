H élt Brad Pitt framhjá Jennifer Aniston? Ætla Beckham-hjónin að skilja? Hvernig gengur hjá Michael Douglas og Catherine Zeta Jones? 
Úff, mér gæti ekki staðið meira á sama - og þó! Ég virðist þokkalega vel inni í málunum, veit hvaða Hollywood-stjörnur liggja undir grun um framhjáhald og hvaða óskabörn Breta hafa rambað á barmi skilnaðar og svo framvegis... 
Ef heilinn (minn heili) ræður aðeins við að muna ákveðið magn af upplýsingum, þá er fáránlegt að hann skyldi hafa vistað þessar upplýsingar frekar en til dæmis undirstöðurnar í spænskri málfræði eða keisara Rómaveldis í réttri tímaröð. Hef sótt spænskunámskeið og myndast við að lesa sögu Rómverja - en heilinn fúlsar við öllu fíniríi, þrífst eingöngu á skyndibitum. 
Meint niður-á-við-snobb heilans fær mann til að velta fyrir sér hversu mikið af draslupplýsingum hann hefur viðað að sér í gegnum tíðina í stað þess að gera upp á milli staðreynda og mig djúpvitra og samkvæmishæfa í leiðinni. Það hvarflar hvorki að honum að vista það sem ég hef rembst við að læra utanbókar né allan þann þarfa fróðleik sem berst stöðugt í síbylju fréttaskýringa (staðreyndaglefsur um upphaf tímans eða vatnsskort í þriðja heiminum). Þvert á móti svolgrar hann í sig «Fólk í fréttum» eins og það leggur sig - fullkomlega áreynslulaust. 
Um daginn hvarflaði að mér að ég hefði fundið skýringarvott á þessu atferli hans, en þá var ég að skanna mbl.is og rakst á eftirfarandi frétt: 
Upplýsingaflæði og maríjúana 
Fólk sem sífellt verður fyrir áreiti af völdum tölvupósts og símhringinga verður fyrir «greindarvísitölufalli» sem er rúmlega tvöfalt meira en þeir sem reykja maríjúana verða fyrir, samkvæmt niðurstöðum nýrrar rannsóknar, sem gerð var fyrir tölvufyrirtækið Hewlett Packard. Er varað við aukinni hættu á að fólk fái svonefnt «upplýsingaæði» er lýsi sér með þeim hætti að fólk verði háð tölvupósti og sms. 
Ég vinn á tölvu og mínar pásur felast í að skoða tölvupóstinn, nota MSN í stað SMS og er gjörsamlega húkkt á fréttanetsíður með aragrúa af fyrirsögnum sem maður velur eins og konfekt úr stærðarinnar konfektkassa - og smellir á þær kræsilegustu. Það geri ég aftur og aftur á hverjum degi, fræðist um ókunnugt fólk eins og unglingar heyra af vinum sínum í gegnum SMS, og hef ánetjast upplýsingaflæðinu fyrir löngu. Hvað er upplýsingaflæði annað en fréttir og meiri fréttir? Allskonar misáhugaverðar fréttir af vinum (tölvupóstur) og einræðisherrum jafnt sem þotuliði (fréttanetsíður), upplýsingar sem streyma í gegnum mann...endalaust. Og ég, sem taldi mig vera meðvitaða nútímamanneskju, hef uppgötvað að mér hefði verið betur borgið með snjáða bók á reykmettuðu kaffihúsi í Kristjaníu í stað þess að góna ofan í fartölvuna alla daga. Maríjúanahaus leiftrar af mannviti samanborið við mig - gegnsósa af upplýsingaæði. 
Minnist vangaveltna Roberts De Niro í heimildarmynd um gerð bíómyndarinnar Taxi Driver. Honum fannst áhugaverð stúdía að fjölmiðlar hefðu ótakmarkað pláss fyrir morðingja meðan þeir sem væru að vinna að mannúðarverkum fengju nánast enga athygli, þannig væru fjölmiðlar í dag. Þetta er umhugsunarvert; kannski yrði ég gáfaðri ef þotuliðið myndi víkja fyrir frásögnum af sérfræðingum í krabbameinslækningum og talsmönnum umhverfissinna (ætti að vera mögulegt miðað við liðið í raunveruleikaþáttum sem áhorfendur ánetjast). Heilinn gæti þannig gleypt við fréttum af göfugu lífsstarfi þeirra - nema að manni sé svo óviðbjargandi að fyrirsagnirnar hætti þar með að vera kræsilegar. Vonandi stígur hugsjónafólkið líka örlítil hliðarspor.
