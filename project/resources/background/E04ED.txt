AÐALFUNDUR Hlutverks - Samtaka um vinnu og verkþjálfun sem haldinn var nýlega leggur áherslu á rétt fatlaðs fólks á góðri þjónustu. Í ályktun fundarins kemur fram að ein af forsendum slíkrar þjónustu séu ánægðir starfsmenn. Störf með fötluðu fólki séu víðtæk, ábyrgðarmikil og krefjandi.
«Stór þáttur starfsins er að skapa aðstæður sem styðja og auka öryggi og vellíðan fatlaðs fólks og leita leiða til aukins sjálfstæðis þess. Til að veita góða þjónustu má starfsmannavelta ekki vera mikil. Ánægðir starfsmenn draga úr slíkri veltu sem síðan leiðir til aukins öryggis hins fatlaða. 
Til að starfsmaður sé ánægður þarf hann að búa bæði við fjárhagslegt og félagslegt öryggi. Skilningur stjórnvalda á þessu er ekki nægur. Það er ekki síður dýrmætt að vinna með mannauð en peningaauð. 
Aðalfundurinn beinir því til stjórnvalda að veita það miklu fjármagni til málaflokks fatlaðra að hægt sé að veita fullnægjandi þjónustu og að starfsmenn fái greidd laun í samræmi við ábyrgð og umfang starfa þeirra,» segir í ályktun samtakanna.
