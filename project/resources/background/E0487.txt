Óvenju margar fréttir liðinna daga, hér sem erlendis, vöktu kuldahroll í siðuðu fólki. Þar hafði líklegast vinninginn sú, er barst okkur á öldum ljósvakans 25. apríl síðastliðinn, og var í meðförum RÚV á þessa leið: 
Líkamshlutar ganga kaupum og sölum hjá norskum læknanemum við háskólann í Debrecen í Ungverjalandi. Nemarnir segja þetta hafa viðgengist árum saman en líkamshlutana hafa þeir fengið með því að múta næturverði við skólann. Norskir fréttamenn heimsóttu landa sinn í háskólanum, sá átti tíu mannsheila í dalli heima. Tvö hundruð Norðmenn eru í lækna- og tannlæknanámi við háskólann í Debrecen. Námið er strembið og fall mikið. Menn gera því flest til að reyna að ná prófunum og gegn greiðslu hafa margir notið sérstakrar fyrirgreiðslu hjá næturverði í krufningadeild skólans og fengið að heimsækja líkhúsið að næturþeli og hafa á brott með sér líkamshluta sem nemarnir svo nota til að æfa sig á. Fréttamenn TV2-sjónvarpsstöðvarinnar ræddu við fjölmarga norska læknanema; þeir könnuðust allir við að hafa keypt líkamshluta til að æfa sig á og nefnt var dæmi um nema sem hafði geymt lík í baðkarinu heima hjá sér í marga daga og annar sýndi fréttamönnum tíu mannsheila sem hann geymdi í dalli heima hjá sér... 
Flesta setti hljóða við þessi ósköp. Þó kannski ekki vegna sjálfs gjörningsins, jafn ógeðslegur og hann nú er, heldur frekar eða a.m.k. ekki síður vegna þjóðernis umræddra læknanema. Maður hefði ekki kippst jafn harkalega við ef þetta hefðu verið íbúar landa þar sem mannréttindi og almennt siðferði er á lágu plani, eins og daglega berst okkur í fjölmiðlum, t.a.m. í Austur-Evrópu eða Afríku, en þegar um er að ræða sjálfa frændur okkar úr Noregi, sem í augum umheimsins eru og hafa alla tíð verið þekktir fyrir allt annað, og einmitt á hinn veginn, þá sperrast eyru og óhugnaðurinn og glæpurinn verður sýnilegri en ella. En auðvitað er þetta ekki sanngjarnt. Það leynast nefnilega skemmdir ávextir í öllum jurtagörðum. Enda var ekki lengi að bíða viðbragða «að heiman», þaðan sem athæfið var harðlega fordæmt. Og skyldi engan undra. 
Þessi atburður sýnir vel hvað gerist, þegar umferðarreglur samfélagsins, byggðar á orði Guðs, eru hunsaðar. Hin björtustu gildi fótum troðin og þeim nauðgað. Það verður eiginlega ekki dýpra sokkið. 
Engum á að líðast að olnboga sig áfram á þennan hátt í lífinu, þótt stundum geti verið erfitt að komast að markinu. Virðing er nauðsynleg til að þetta megi allt ganga snurðulaust - einnig fyrir hinum látnu. Slík hugsun er eitt af einkennum kristindómsins. Og einmitt ástæðan fyrir því, að við gerum okkur ferðir til að hlúa að leiðum ástvina okkar, sem burtu eru farnir til annars veruleika, sýna þeim ræktarmerki. Þeir eru og verða ávallt óaðskiljanlegur hluti sköpunarverksins. Grafirnar eru vitnisburður um allt það, sem einstaklingarnir voru á hérvistardögum sínum, fjölskyldunni og vinunum og náunganum, og í raun eru þetta heilagir staðir, þessir litlu reitir sem geyma búnaðinn jarðneska og minningarnar dýrmætu. Orð Steins Steinarr koma upp í hugann í því sambandi, en í einu ljóða hans er þetta: 
Hér hvílast þeir, sem þreyttir göngu luku 
í þagnar brag. 
Ég minnist tveggja handa er, hár mitt struku 
einn horfinn dag. 
Allt þetta leiðir hugann að nokkru, sem ég rakst á á ferð minni um Ísland í fyrrasumar, en þar var áberandi og sláandi hvað margir kirkjugarðar voru illa hirtir. Í sumum var eins og enginn hefði komið til að snurfusa í mörg ár, kafgresi huldi þar allt og girðingar voru í megnasta ólestri - ryðbrunnar, fúnar eða af öðrum orsökum brotnar. Þetta er afsakanlegt að einhverju leyti þegar enginn býr lengur í viðkomandi sókn, eins og víða er í dreifbýlinu, einkum afskekktustu byggðum, en í þeim tilvikum ætti yfirstjórn þjóðkirkjunnar að bera skylda til að láta vinna það sem nauðsynlegt er, til að standa undir því sem ég hef verið að nefna. Hitt er öllu verra, þegar framtaksleysið eitt á þarna sök að máli, og á því ber sama aðila að taka, þótt með öðrum formerkjum sé. Það er einfaldlega ekki líðandi að málum sé háttað á þennan veg, hinum dánu sýnd þessi óvirðing. Hér verður að bæta úr. Þetta er spurning um mannlega reisn. Alveg eins og var í Ungverjalandi. 
Það er við hæfi að enda þennan pistil á tilvísun í Sólarljóð, íslenskt kvæði frá 12. eða 13. öld, en þar segir undir lokin: 
Hér vit skiljumk, 
ok hittask munum 
á feginsdegi fíra; 
dróttinn minn! 
gefi dauðum ró, 
hinum líkn, er lifa! 
sigurdur.aegisson@kirkjan.is
