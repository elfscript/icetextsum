Eftir Kristínu Heiðu Kristinsdóttur khk@mbl.is Sumum ónæmisgöllum fylgja alvarleg einkenni en öðrum fylgja lítil sem engin einkenni. Flestir ónæmisgallar eiga það sammerkt að hætta á sýkingum er meiri en hjá heilbrigðum einstaklingum og erfiðara er að ráða við sýkingar,» segir Júlíana Hansdóttir iðjuþjálfi og formaður Lindar, félags um meðfædda ónæmisgalla, sem nýlega gaf út bókina Pétur er með meðfæddan ónæmisgalla. «Tilgangurinn með þessari útgáfu er meðal annars að börn og unglingar með ónæmisgalla öðlist skilning á því hvað gerist þegar þau veikjast, hvað þau sjálf geti gert og hvað sé hægt að laga í umhverfinu til að þau haldist heilbrigð. En bókin er fyrst og fremst til að upplýsa bæði almenning og heilbrigðisstéttir um ónæmisgalla, því rannsóknir hafa leitt í ljós að ónæmisgallar eru algengari en áður var talið og vangreindir í þjóðfélaginu. Þess vegna höfum við dreift bókinni til allra heilsugæslustöðva, sjúkrahúsa og bókasafna í landinu.»
Foreldrar ráðalausir með síveik börn
Júlíana tekur fram að meðfæddir ónæmisgallar greinist hjá öllum aldurshópum og til séu 100 mismunandi gallar, eftir því hvar þeir eru í ónæmiskerfinu. Þeir séu misalvarlegir og sumir leiði til dauða strax á fyrsta ári í lífi viðkomandi, en þó hafi reynsla verið góð með mergskipti hjá einstaklingum með þessi alvarlegustu tilfelli og eins sé verið að prófa stofnfrumulækningar. Hún segir að allt of oft sé fólk búið að ganga lengi með sjúkdóminn án þess að hann sé greindur. «Foreldrar eru líka oft búnir að ganga ráðalausir í langan tíma á milli lækna með síveik börn sín, áður en greining fæst og einmitt þess vegna er svo áríðandi að fólk viti um þennan möguleika. Að fá greiningu er heldur ekkert flókið, hún felst í því að taka blóðprufu og mæla mótefnin.» 
Mótefni úr þúsundum blóðgjafa
Júlíana segir að þeir sem hún þekki til á Íslandi með ónæmisgalla, séu allir með galla sem felst í mótefnaskorti. «Það er tiltölulega einfalt að fá meðferð við því. Hún felst í því að fara á sjúkrahús á þriggja til fjögurra vikna fresti og fá mótefni beint í æð,» segir Júlíana sem þekkir þetta af eigin raun því tvö barna hennar eru með ónæmisgalla. «Þetta er algerlega nýtt líf fyrir okkur og börnin okkar sem voru alltaf veik, með lungnabólgu eða aðrar sýkingar. Nú eru þau miklu hraustari og við getum öll lifað eðlilegu lífi. Mótefnaskammturinn sem þau fá hverju sinni, er unninn úr blóði þúsunda blóðgjafa og þetta tekur auðvitað allt sinn tíma í hvert sinn, dagurinn fer í þetta og við foreldrar þurfum að vera viðstödd. Hérlendis er komin svolítil reynsla með heimameðferð þar sem viðkomandi sprautar sig sjálfur undir húð í fituvef einu sinni í viku og eru þeir aðilar mjög ánægðir með árangurinn. Foreldrar geta líka sprautað börn sín í svona heimameðferð, sem er bæði ódýrari og minna rask.»
