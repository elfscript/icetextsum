HAFNARFJARÐARLIÐIN FH og Haukar buðu upp á einn með öllu þegar þau áttust við öðru sinni í Kaplakrika í gær. Í framlengdum leik náðu Íslands- og deildarmeistarar Hauka að knýja fram sigur, 34:30, eftir að staðan hafði verið jöfn, 27:27, eftir venjulegan leiktíma. Með sigrinum sendu Haukar erkifjendur sína í sumarfrí en sjálfir eru þeir komnir í undanúrslit í úrslitakeppni DHL-deildarinnar í handknattleik, þar sem þeir mæta sigurvegaranum í rimmu Vals og HK.
Hafnfirðingar sem lögðu leið sína í Krikann fengu mikið fyrir aurinn. Þó svo að leikurinn hafi ekki verið ýkja vel spilaður bauð hann upp á mikla spennu, baráttu, brottrekstra í gríð og erg og sviptingar á báða bóga. FH-ingar fengu gott tækifæri til að knýja fram oddaleik. Í stöðunni 27:27 tókst þeim að vinna knöttinn af Haukum einni mínútu fyrir leikslok en náðu ekki að gera sér mat úr sókninni. Guðmundur Pedersen skaut í stöng, FH-ingar náðu frákastinu en fóru illa að ráði sínnu - tókst ekki að koma skoti á markið. Haukamönnum var greinilega brugðið því þeir komu mjög ákveðnir til leiks í framlengingunni og gerðu út um leikinn í fyrri hálfleik hennar með því að skora fjögur mörk gegn aðeins einu FH-inga.
Jafnt var á flestum tölum í fyrri hálfleik. FH-ingar brugðu á það ráð um miðjan fyrri hálfleik að taka Ásgeir Örn Hallgrímsson úr umferð og heppnaðist sú ráðagerð þeirra vel. FH-ingar náðu góðum leikkafla snemma í síðari hálfleik. Þeir náðu þriggja marka forskoti, 19:16, en það tók Hauka tæpar þrjár mínútur að kvitta. Í kjölfarið fylgdu miklar sviptingar. FH-ingar lentu í því að missa þrjá menn út af sem Haukarnir nýttu sér vel. Fimm Haukamörk komu í röð og meistararnir virtust vera að sigla fram úr en þá lentu Haukarnir í því sama og FH-ingarnir. Þrír Haukamenn fuku út af á sömu mínútunni og á augabragði tókst FH að jafna, 24:24, níu mínútum fyrir leikslok. Mikill darraðardans var stiginn á lokamínútunum. Haukar komust í 27:25 en hornamönnum FH, Hjörtur Hinriksson og Guðmundur Pedersen, sem voru mjög skæðir, tókst að jafna og tryggja FH framlengingu sem Haukar höfðu öll völd í. 
Ekki nægilega skynsamir
«Ég er rosalega svekktur yfir því að hafa náð að knýja fram sigur í lok venjulegs leiktíma. Strákarnir voru ekki nægilega skynsamir í síðustu sókninni og því miður var ég búinn að taka leikhlé,» sagði Árni Stefánsson, þjálfari FH-inga, við Morgunblaðið en hann var að stjórna liðinu í síðasta sinn. «Mér fannst dómgæslan halla mjög á okkur. Þessir menn leggja Arnar Pétursson í einelti og hann var kominn með tvær brottvísanir eftir átta mínútur og nánast í hvert einasta sinn sem hann reyndi fyrir sér í sókninni var dæmt á hann. Ég var hins vegar stoltur af strákunum. Þeir töpuðu með sæmd og sýndu að þeir áttu heima í úrslitakeppninni. Nú er ég hættur og ég kveð sáttur,» sagði Árni. 
Guðmundur Pedersen og Hjörtur Hinriksson áttu báðir skínandi leik og Magnús Sigmundsson stóð svo sannarlega fyrir sínu. FH-ingar sýndu allt annan og betri leik en á Ásvöllum og með smáheppni hefðu þeir getað náð fram oddaleik. Vörn liðsins var öflug með Bjarna Gunnarsson og Pálma Hlöðversson í lykilhlutverkum. 
Skemmtilegra en burst
«Við áttum alveg von á FH-ingunum grimmum til leiks og að þeir ætluðu ekki að láta rassskella sig aftur. Það mátti kannski ekkert miklu muna að FH tæki þetta í lokin fyrir okkar klaufaskap. Það er hins vegar miklu skemmtilegra að fá svona leiki á milli þessara liða heldur en eitthvert burst. Það er óhætt að segja að á ýmsu hafi gengið. Bæði liðin með þrjá menn inni á um tíma og baráttan allsráðandi,» sagði Páll Ólafsson, þjálfari Hauka. 
«Við erum mjög ánægðir að hafa gert út um þetta einvígi í tveimur leikjum. Nú fáum við gott helgarfrí og búum okkur undir undanúrslitin. Mér er nokk sama hverjum við mætum þar. Við stefnum ótrauðir á að fara alla leið.» Vignir Svavarsson og Birkir Ívar stóðu upp úr liði Hauka. Birkir varði jafnt og þétt allan leikinn og Vigni héldu engin bönd á línunni, sérstaklega í seinni hálfleik, þá var hann sterkur í vörninni sem og Matthías Ingimarsson.
