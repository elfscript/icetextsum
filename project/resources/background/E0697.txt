STUNDUM hafa tónleikar Sinfóníuhljómsveitar áhugamanna verið eitthvað í líkingu við að horfa á Stöð 2 án myndlykils. Ef maður hefur ekki þekkt tiltekið verk á efnisskránni hefur verið nauðsynlegt að geta sér til um hvernig það hafi átt að hljóma. Venjulega er allt morandi í feilnótum sem oft eru fleiri en þær réttu. 
Vissulega er þetta kvikindislega sagt, en sem betur fer á það ekki við um fyrsta atriðið á tónleikum hljómsveitarinnar er haldnir voru á laugardaginn var, Egmont-forleikinn eftir Beethoven. Hann furðuvel spilaður undir stjórn Olivers Kentish. Sellóin í upphafi voru að vísu óhrein og hornablásturinn hljómaði á köflum eins og umferðarhnútur, en annað var sæmilega á hreinu. Túlkunin var fyllilega í anda Beethovens, kraftmikil, þrungin andstæðum og gædd viðeigandi stígandi sem náði hámarki í lokin. Útkoman var býsna skemmtileg. 
Ekki eins fjörlegur var konsert eftir Koussevitzky fyrir kontrabassa og hljómsveit op. 3, en þar var ungur og upprennandi kontrabassaleikari í aðalhlutverki, Kristján Orri Sigurleifsson, en hann lýkur námi frá Konunglega tónlistarháskólanum í Kaupmannahöfn í vor. Kristján spilaði dálítið varfærnislega, auk þess sem leikur hans var ekki alltaf hreinn, sérstaklega ekki í byrjun. Hljómsveitin og hann voru ekki heldur nægilega samstiga og stundum vissi maður ekki hver var að fylgja hverjum. Hraðar nótnarunur úr bassanum voru líka nokkuð óskýrar og hefði því sennilega átt að magna upp bassann, eins og gert er þegar gítarleikarar spila einleik með sinfóníuhljómsveit. 
Auðheyrt var þó að Kristján hefur prýðilega hæfileika og hann spilaði af innlifun. Hann skortir samt reynslu í að koma fram með hljómsveit; væntanlega kemur það með tíð og tíma. 
Síðast á dagskránni var sinfónía nr. 88 eftir Haydn og var hún spiluð af gríðarlegu fjöri. Tæknileg atriði voru hinsvegar ekki eins og best verður á kosið, aftur voru hornin fölsk og sellóin ekki í fókus. Ýmislegt fleira mætti telja til, en það er óþarfi. 
Burtséð frá tæknilegum vanköntum var rétta stemningin þó alltént til staðar og manni leiddist ekki. Væntanlega hefur það verið aðalmarkmiðið með tónlistarflutningnum. 
Jónas Sen
