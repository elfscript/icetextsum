BIRGIR Leifur Hafþórsson, kylfingur úr GKG, endaði á samtals 9 yfir pari á áskorendamóti sem fram fór á Real Club De Golf El Prat-vellinum rétt utan við Barcelona á Spáni en hann lék á 3 höggum yfir pari í dag eða 75 höggum og endaði í 28.-33. sæti mótsins. Birgir lék á 75, 71, 76 og 75 höggum á keppnisdögunum fjórum en þetta er fyrsta mótið sem hann tekur þátt í á áskorendamótaröðinni á þessu ári. Skor keppenda var almennt mjög hátt á þessu móti þar sem völlurinn þótti mjög erfiður viðureignar en hann er hannaður af Ástralanum Greg Norman og sagði Birgir við Morgunblaðið að gríðarlega erfitt hefði verið að láta boltann stöðvast á flötunum í innáhöggunum, þar sem flatirnar hefðu verið grjótharðar. Sigurvegari mótsins Tomast Munos lék til að mynda á samtals einu höggi undir pari. 
Birgir mun halda til Mílanó á Ítalíu frá Spáni en hann verður meðal keppenda á Evrópumótaröðinni um næstu helgi. En þar keppa margir þekktir kappar en margir sterkir kylfingar á mótaröðinni taka sér frí um næstu helgi eftir að hafa keppt á tveimur mótum í röð í Kína á síðustu tveimur vikum.
