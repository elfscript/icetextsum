DJIBRIL Cisse sóknarmaður verður í liði Liverpool sem mætir Juventus í síðari leik liðanna í dag. Þetta er í fyrsta sinn sem kappinn er í liðinu eftir að hann fótbrotnaði í október. Búist hafði verið við að hann yrði frá vegna meiðsla allt tímabilið, en Benitez hefur kallað á hann til þessa leiks þrátt fyrir að hann hafi ekki snert fótbolta í hálft ár. Samfara því að fá þessar gleðifréttir fengu stuðningsmenn félagsins aðrar ekki eins gleðilegar því Steven Gerrard verður ekki með vegna meiðsla og er búist við að Xabi Alonso taki stöðu fyrirliðans og verður þetta fyrsti leikur hans síðan á nýársdag.
Trezeguet ekki með Juventus
Það eru líka forföll hjá Juve því David Trezeguet er enn meiddur á ökkla en hins vegar er brasilíski miðjumaðurinn Emerson tilbúinn í slaginn. Alessio Tacchinardi er í banni og Frakkinn Jonathan Zebina er meiddur og fer væntanlega Gianluca Pessotto í hægri bakvörðinn í hans stað. 
Svíinn stórhættulegi, Zlatan Ibrahimovic, verður í fremstu víglínu ásamt Alessandro del Piero. 
Búast má við að róðurinn verði erfiður hjá Liverpool sem vann 2:1 í fyrri leiknum. «Liverpool er frábært lið sem verst af mikilli skynsemi og varúð. En við ætlum okkur áfram enda erum við með gott lið þó svo okkur vanti eitthvað upp á hæðina nú um stundir og því verður Liverpool hættulegt í hornspyrnum og aukaspyrnum,» sagði Fabio Capello, þjálfari Juve í gær.
