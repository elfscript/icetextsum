Eftir Kristján Jónsson kjon@mbl.is KÍNVERJAR flytja nú inn um 40% af þeirri olíu sem þeir nota en ætla að draga úr innflutningsþörfinni með aukinni áherslu á kjarnorku og ýmsa endurnýjanlega orkugjafa. Kom þetta fram í máli Ma Kai, yfirmanns þróunar- og umbótanefndar Kína, á alþjóðlegri ráðstefnu í Boao í Kína í gær.
«Hagvöxtur er geysimikill í Kína núna en hann mun alls ekki valda miklu álagi á orkubirgðir í heiminum,» sagði Ma. Hins vegar gæti erlend orka orðið gagnleg viðbót við þá sem framleidd væri í landinu sjálfu. 
Áhyggjur manna af orkuþörf Kínverja í kjölfar hratt vaxandi iðnaðarframleiðslu í landinu hafa vaxið mikið síðustu árin, segir í frétt AFP -fréttastofunnar. Alþjóðagjaldeyrissjóðurinn, IMF, spáir því að olíunotkun í heiminum muni aukast úr 82 milljónum fata á dag í fyrra í nær 140 milljónir fata um 2030. Um fjórðungur af þessari aukningu verður vegna hagvaxtar og mikils mannfjölda í Kína. 
Goldman Sachs-fjárfestingabankinn bandaríski birti nýlega skýrslu þar sem spáð er að olíuverð, sem nú er um 50 dollarar fatið, verði um 105 dollarar þar sem ekkert bendi til þess að hagvöxturinn í Kína sé að minnka. 
Kínverjar stefna að því innflutt olía verði komin niður í 35% af orkuþörfinni árið 2020. Jia Qinglin, sem situr í fastanefnd stjórnmálaráðs kommúnistaflokksins og er fjórði valdamesti maður Kína, benti á að innflutt orka væri aðeins brot af innanlandsnotkuninni. Kínverjar myndu ekki minnka orkunotkunina en leggja sig fram um að nýta hana betur og auka innlenda orkuframleiðslu. Kol eru nú mikilvægasta orkulind Kínverja. 
«Við munum styðja við bakið á öðrum orkugjöfum en kolum eins og kjarnorku, vindorku, sólarorku og öðrum endurnýjanlegum orkulindum,» sagði Jia. Hann hét því einnig að öryggi í kolanámum yrði bætt en mannskæð námuslys eru afar tíð í Kína.
