SÆNSKI landsliðsmaðurinn Zlatan Ibrahimovic var maður helgarinnar í ítölsku A-deildinni í knattspyrnu. Zlatan skoraði þrennu í 5:2 sigri á Juventus á Lecce en á sama tíma töpuðu meistarar AC Milan fyrir Siena á útivelli, 2:1. Þar með náði Juventus þriggja stiga forskoti á toppi deildarinnar. Liðið hefur 70 stig, AC Milan hefur 67 en langt bil er í þriðja sætið þar sem Inter situr með 59 stig. Sjö umferðum er ólokið í deildinni.
Ibrahimovic hefur skorað 15 mörk fyrir Juventus á leiktíðinni og lærisveinar Capello tóku gleði sína að nýju eftir að hafa fallið út fyrir Liverpool í Meistaradeildinni í síðustu viku. 
Hernan Crespo kom AC Milan yfir á útivelli gegn Siena á 62. mínútu en heimamönnum tókst að knýja fram sigur. Enrico Chiesa jafnaði á 72. mínútu og þegar varnarmenn AC Milan hættu sér of framarlega á lokamínútum skoraði Francesco Cozza sigurmarkið. 
Inter styrkti stöðu sína í þriðja sætinu með 2:0 sigri á Cagliari. Fyrra markið gerði Jose Ze Maria og það síðara Obafemi Martins eftir mikinn einleik.
