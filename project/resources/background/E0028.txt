Morgunblaðinu hefur borist eftirfarandi yfirlýsing frá framkvæmdastjórn Landspítala - háskólasjúkrahúss: 
«Stjórnun og rekstur Landspítala - háskólasjúkrahúss (LSH) hefur verið mikið til umfjöllunar í fjölmiðlum síðustu daga. Margt óvægið hefur verið sagt og skrifað og sumt af því beinlínis rangt. Þetta eru staðreyndir um sjúkrahús allra landsmanna: 
*Starfsmenn á LSH eru um 4.800 í rúmlega 3.800 stöðugildum. Heildarkostnaður spítalans á síðasta ári var um 28 milljarðar króna. Þar af fóru um 3,8% til rekstrar skrifstofu forstjóra og skrifstofu fjárreiðna og upplýsinga, þar sem er m.a. starfsmannaþjónusta, reikningshald, launadeild, áætlanir, söfnun, greining og veiting stjórnunarupplýsinga, innheimta, innkaup og birgðastöð, alls um 150 stöðugildi. Skrifstofa tækni og eigna, með um 485 stöðugildi, er að stærstum hluta þjónustustarfsemi, s.s. ræsting spítalans, eldhúsrekstur, rekstur þvottahúss, upplýsingatækni, vakt- og öryggisþjónusta og viðhald húsnæðis og lækningatækja. Á skrifstofu kennslu, vísinda og þróunar eru um 28 stöðugildi. Hún er tengiliður spítalans við Háskóla Íslands og aðrar menntastofnanir og styður við kennslu- og vísindastarf spítalans. Í samdráttaraðgerðum árið 2004 fækkaði starfsmönnum á ofangreindum stoðþjónustueiningum um rúm 5% en rúmt 1% á klínískum starfseiningum spítalans sem er sú þjónusta sem snýr beint að meðferð sjúklinga. 
*Á föstu verðlagi var rekstrarkostnaður LSH 2004 nánast sá sami og 2000. Framlag til LSH, sem hlutfall af heildarfjárlögum, hefur lækkað þótt fólki á höfuðborgarsvæði hafi fjölgað og þjónusta aukist. 
*Stjórnkerfi spítalans er einfaldara og hagkvæmara en fyrir sameiningu sjúkrahúsanna. Stjórnendum var fækkað, t.d. tekið út eitt stjórnunarlag, þ.e. forstöðulæknar og hjúkrunarframkvæmdastjórar. Frá fyrsta ári eftir sameiningu hefur klínískum sviðum á LSH fækkað um eitt og sviðum á skrifstofum spítalans um fimm. 
*Starfsmönnum LSH hefur fækkað og dregið úr yfirvinnu. Haldið hefur verið fram að yfirvinnutímar séu hlutfallslega fleiri á skrifstofum en í klínísku starfi. Slíkur samanburður er ekki mögulegur vegna mismunandi talningar á yfirvinnutímum á vaktavinnudeildum og á skrifstofum. Til dæmis er yfirvinna lækna á vöktum talin vaktakostnaður og telst því ekki til yfirvinnutíma í uppgjöri spítalans. 
*Starfsstöðvum hefur markvisst verið fækkað til hagræðingar og bættrar þjónustu. Víða hefur stoðþjónusta verið færð til hliðar til að rýma fyrir klínískri starfsemi. Skrifstofustarfsemi hefur verið flutt frá Fossvogi, Landakoti og Þverholti á einn stað, Eiríksstaði, og áfram er unnið á sömu braut, t.d. með því að flytja af Rauðarárstíg 31. 
*Spítalanum er vel stjórnað og mjög hæft starfsfólk leggur sig fram við að veita hagkvæma og góða þjónustu. Skýrsla Ríkisendurskoðunar frá nóvember 2003 staðfestir það. Gallup-kannanir frá 2004 sýna líka að sjúklingar á LSH eru mjög ánægðir með þjónustu á spítalanum og ímynd hans hjá almenningi er góð. 
*Afköst á spítalanum hafa aukist umtalsvert, skurðaðgerðum fjölgað og biðlistar styst verulega. Í mörgum sérgreinum er alls engin bið, í öðrum eðlileg eða viðunandi en í nokkrum enn of löng. Rekstrarkostnaður hefur ekki hækkað hlutfallslega þrátt fyrir aukin afköst. Ríkisendurskoðun vinnur nú að framhaldsathugun á árangri af sameiningu spítalanna sem birt verður síðar á þessu ári. 
*Á LSH hafa margvíslegar nýjungar í meðferð verið teknar upp, svo sem stofnfrumuígræðslur og nýrnaígræðslur. 
*Verkferlar á spítalanum hafa verið endurbættir og stefna mótuð í helstu málaflokkum, svo sem í lyfja- og innkaupamálum. Settir hafa verið framleiðslumælikvarðar og þjónustan kostnaðargreind. 
Þessi góði árangur hefur náðst með góðu og skilvirku stjórnskipulagi, samhentum og styrkum stjórnendum og umfram allt afburða starfsfólki sem nú horfir vonglatt til enn frekari sóknar á nýjum spítala.»
