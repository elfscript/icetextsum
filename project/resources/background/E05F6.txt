Evrópuþingið samþykkti í gær tillögu um að vinnutímareglum yrði breytt þannig að umdeilt ákvæði um 48 stunda hámarksvinnutíma á viku yrði afnumið í áföngum. Tillagan var samþykkt þrátt fyrir harða andstöðu stjórnvalda í Bretlandi þar sem undanþáguákvæðið er nýtt mjög víða. Í öðrum löndum Evrópusambandsins (ESB) er ákvæðið einkum nýtt í ákveðnum atvinnugreinum, til að mynda á hótelum og sjúkrahúsum. Tillagan var samþykkt með 345 atkvæðum gegn 264 og 43 þingmenn sátu hjá. Ríkisstjórnir ESB-landanna þurfa nú að semja um málið, en þær höfðu frestað samningaviðræðum til að sjá hver niðurstaðan yrði.
Bretar verða í forsæti hjá ESB í sex mánuði frá 1. júlí og ekki er búist við að samningaviðræðurnar komist á rekspöl á þeim tíma. 
Framkvæmdastjórn ESB lagði í september til strangari reglur um hve lengi fólk gæti unnið umfram 48 stundirnar. Í tillögunni, sem Evrópuþingið samþykkti, er gengið lengra og gert ráð fyrir því að undanþágan verði afnumin í áföngum.
