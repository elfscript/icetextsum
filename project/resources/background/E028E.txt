«Ég verð nú að viðurkenna að það er ég sem sé til þess að það er horft á beinar útsendingar frá fótboltanum á mínu heimili. Maðurinn minn, Leó Ragnarsson, er ekkert ósáttur við það. Það eru víst ekki margar konur sem hafa slíkan áhuga á fótboltanum en mér líður mun betur þegar ég horfi á góðan fótboltaleik en að vera að horfa á bandaríska framhaldsþætti eða eitthvað slíkt,» segir Halldóra Gylfadóttir, fyrrverandi landsliðsmaður í knattspyrnu, en hún vann fjölmargra titla sem leikmaður með ÍA eftir að hún flutti á Skagann árið 1984, þá rétt orðin 16 ára.
Eftir Sigurð Elvar Þórólfsson seth@mbl.is Ég hef haldið með Manchester United frá því ég man eftir mér. Faðir minn, Gylfi Borgþór Guðfinnsson, var mikill stuðningsmaður liðsins og það kom ekkert annað til greina en að ég væri á sömu línu og hann. Mér hefur tekist að smita börnin okkar af þessum áhuga á Manchester United en þau halda öll með félaginu. Leó maðurinn minn hefur enn ekki viljað játa á sig glæpinn á opinberum vettvangi en hann heldur með liðinu - það er alveg á hreinu,» segir Halldóra og hlær en börnin þrjú; Ragnar sem er á fermingaraldri, Maren ellefu ára og Guðfinnur tæplega sex ára eru öll á kafi í fótboltanum með ÍA. 
Halldóra segir að hún hafi byrjað snemma að fylgjast með ensku knattspyrnunni og laugardagsleikirnir í Ríkissjónvarpinu, vikugamlir, voru nánast helgiathöfn í hennar augum. 
«Það er mér mjög minnisstætt er leikir í ensku knattspyrnunni voru sýndir á laugardögum þegar ég var barn, en þá sátum við ávallt og horfðum á leikinn, hvað sem var í boði. Og það var líkt og það væri verið að sýna frá Eurovision. Slíkur var áhuginn. Ég man í raun ekki eftir leikmönnum á borð við Bobby Charlton, en það eru margir eftirminnilegir leikmenn sem hafa leikið með liðinu og á undanförnum árum hef ég haft yfirsýn yfir hvaða menn eru í liðinu á hverjum tíma.» 
Spilaði með strákunum
Halldóra er fædd árið 1968 og hætti að leika með ÍA fyrir rétt rúmum áratug, en hún vakti athygli í upphafi ferils síns þar sem hún lék ávallt með strákaliðinu frá Bolungarvík. «Það voru ekki nógu margar stelpur til þess að skrapa saman í lið og mér fannst ekkert að því að spila með strákunum. Það gekk bara vel og ég man aðeins einu sinni eftir að hafa liðið eins og geimveru í strákaliðinu. Þá vorum við að leika gegn Skallagrími í Borgarnesi og ég fann að þeir voru ekki sérstaklega ánægðir með að vera að leika gegn stelpu. Og ekki skánaði ástandið þegar ég skoraði eitt mark í 4:1-sigri okkar,» segir Halldóra og skellir upp úr en hún fékk ekki leyfi til þess að leika í 4. flokki með strákunum úr Bolungarvík. 
«Þá tók pabbi upp símann og hringdi í forsvarsmenn Breiðabliks og ég var í Reykjavík í tvö sumur og lék með liðinu áður en við fluttum öll á Akranes. En þegar ég hugsa til baka þá var ég alin upp eins og strákur, pabbi mætti alltaf í hádeginu heim og fór út í fótbolta með mér. Hann kveikti áhugann og í raun hefur líf mitt snúist að mestu um fótbolta - ég tók að vísu gott frí eftir að ég eignaðist annað barnið árið 1994 og það frí stóð yfir í nokkur ár. En ég horfði samt alltaf á fótbolta í sjónvarpinu þótt ég væri lítið uppi á fótboltavelli að snúast í kringum félagið.» 
Halldóra lagði einnig stund á aðrar íþróttir í Bolungarvík og keppti m.a. í sundi, frjálsíþróttum og var lipur á skíðum. «Það var auðvelt að vera mikið í íþróttum á þessum tíma. Ég var nokkrar mínútur upp í skíðabrekkuna og gat rennt mér upp að útidyrum á heimili okkar úr brekkunni. Reyndar hafði ég keypt mér tvö skíðapör rétt áður en við fluttum á Akranes árið 1984 og það er skömm að segja frá því að stórsvigsskíðin mín eru að ég held enn í plastinu, ónotuð, inni í bílskúr.» 
Ferguson virkar þreyttur
Halldóra er á því að kominn sé tími á Sir Alex Ferguson, knattspyrnustjóra Manchester United, og viss þreytumerki séu á liðinu sem breyta þurfi til hins betra. 
«Ég tel að tími Fergusons sé liðinn og best væri að gefa öðrum manni tækifæri til að stjórna liðinu. Það toppar að sjálfsögðu ekkert tímabilið 1998-1999 er við unnum þrefalt - deild, bikar og Meistaradeildina - en að mínu mati vantar meiri neista í liðið í dag og mér finnst ekki eins gaman að horfa á það leika. En vissulega höfum við átt góðu gengi að fagna á undanförnum árum. Ég held mikið uppá Eric Cantona, hann var minn maður, og í liðinu í dag er Paul Scholes efstur á blaði hjá mér. Ótrúlega vinnusamur leikmaður sem er einnig markaskorari þegar svo ber undir. Roy Keane er einnig leikmaður sem ég ber virðingu fyrir og það þarf fleiri slíka menn í liðið að mínu mati.» 
Of mörg skæri
Halldóra hefur ekki enn hrifist mikið af portúgalska leikmanninum Ronaldino og segir að hann hafi of marga galla enn sem komið er. «Það skiptir ekki máli hvaða tækni þú hefur ef það nýtist ekki liðinu. Hann hangir of mikið með boltann úti á kantinum og tekur endalaus skæri í stað þess að nota minni tíma og hjálpa liðinu með þeim hætti,» segir Halldóra en hún starfar sem skólaliði í Grundaskóla á daginn og hefur í nógu að snúast við þjálfun kvennaliða síðdegis og um helgar. «Ég datt inn í þjálfunina mjög skyndilega enda hafði ég ekki verið mjög mikið í sambandi við félagið eftir að ég hætti að spila sjálf. En síðan var hringt í mig og ég beðin að taka að mér einn flokk og ég sagði bara já án þess að hugsa um það. Í dag er nóg að gera í þjálfuninni, ég er með tvo flokka og það er góður skriður á starfinu hjá okkur eftir mikla lægð sem hófst árið 1994. Og vonandi tekst okkur að byggja upp gott lið hér aftur.» 
Tókst í fyrstu tilraun
Halldóra lék 94 leiki í efstu deild með ÍA og 14 A-landsleiki og þegar hún rifjar upp eina landsliðsmarkið á ferlinum fer knattspyrnukonan enn og aftur að hlæja. 
«Það er mark sem gleymist aldrei, enda skoraði ég það á Akranesi gegn Skotum. Steinn Helgason og Sigurður Halldórsson voru þjálfarar liðsins og á æfingu fyrir leikinn vorum við að æfa útfærslu á hornspyrnu þar sem Jónína Víglundsdóttir tók hornið og ég átti að skalla boltann aftur fyrir mig frá nærstönginni. Á æfingunni fyrir leikinn gekk þetta einfaldlega ekki upp. Sama hvað við reyndum þetta oft. En viti menn; í fyrstu hornspyrnunni sem við fengum í leiknum settum við þetta upp og það tókst í fyrstu tilraun og boltinn fór í markið. Þetta var árið 1992 og síðasti landsleikurinn minn var gegn Englendingum sama ár.» 
Halldóra á enn eftir að fara á Old Trafford til að sjá sína menn leika á heimavelli en sonur hennar, Ragnar, hefur vinninginn í þeim efnum. Hann fór á leik gegn PSV Eindhoven á Old Trafford á sama tíma og hann var í knattspyrnuskóla Bobbys Charltons. «Hann tók mikið af myndum og var sjálfur alveg í sjöunda himni að hafa farið á völlinn. Það hafði staðið lengi til að hann færi á Old Trafford með afa sínum, en því miður varð ekkert af því þar sem faðir minn lést í febrúar árið 2003. Ég mun fyrr eða síðar fara í pílagrímsferð til Manchester,» sagði Halldóra Gylfadóttir.
