Davíð Oddsson utanríkisráðherra upplýsti í umræðum á Alþingi í gær hver væri kostnaðaráætlun utanríkisráðuneytisins vegna framboðs Íslands til öryggisráðs Sameinuðu þjóðanna. Að sögn Davíðs hljóðar áætlunin upp á um 600 milljónir króna, vegna baráttu Íslands fyrir að ná kjöri og vegna setu í ráðinu.
Þessar upplýsingar um kostnað við að sækjast eftir sæti í öryggisráðinu setja málið óneitanlega í nýtt ljós. Í janúar síðastliðnum hélt Einar Oddur Kristjánsson, þingmaður Sjálfstæðisflokksins og varaformaður fjárlaganefndar Alþingis, því fram að kostnaðurinn yrði á bilinu 800-1.000 milljónir króna. 
Nú hefur utanríkisráðherra upplýst að kostnaðaráætlunin hljóði upp á 600 milljónir króna. «Gera verður ráð fyrir að þegar líður á kosningabaráttuna aukist harkan í henni enn frekar en orðið er og þar með kostnaðurinn,» sagði Davíð í umræðunum á þingi í gær. Með öðrum orðum gæti kostnaðurinn enn aukizt - og þá verður mat Einars Odds mjög nálægt því að vera raunsætt. 
Davíð Oddsson benti jafnframt á að það væri miður að Vesturlandahópnum svokallaða hefði ekki tekizt að ná samstöðu um framboð tveggja ríkja til öryggisráðsins. Ísland, Austurríki og Tyrkland bjóða sig nú fram. Bæði síðarnefndu ríkin geta náttúrlega varið margföldum þeim fjárhæðum, sem Ísland hefur úr að spila, til að vinna framboði sínu fylgi. 
Eins og Morgunblaðið hefur áður bent á, er staða þessa máls breytt eftir að Tyrkland ákvað að bjóða sig fram til öryggisráðsins, auk Austurríkis og Íslands. Það þýðir að kostnaður við kosningabaráttu mun óhjákvæmilega vega mun þyngra en ætlað var í upphafi. Og sætið er langt frá því öruggt - raunar er það afar óöruggt. Er réttlætanlegt við þessar aðstæður að verja hundruðum milljóna króna í kosningabaráttu, sem e.t.v ber engan árangur? 
Markmiðin með framboði Íslands til öryggisráðs Sameinuðu þjóðanna eru alveg skýr - að gera landið gildandi á alþjóðlegum vettvangi, að hafa áhrif á ákvarðanir, að láta gott af sér leiða. Er hægt að finna betri not fyrir þá peninga, sem um ræðir og engu að síður ná markmiðunum? Væri t.d. hægt að verja þessum fjármunum til friðargæzlu, neyðaraðstoðar eða annars alþjóðlegs samstarfs, frekar en að eyða þeim í ferðalög, veizlur og annað það sem nauðsynlegt þykir til að knýja fram mismunandi haldbær loforð um stuðning til setu í öryggisráðinu? Það liggur fyrir að Ísland er eitt þeirra iðnríkja, sem einna minnst leggur af mörkum til þróunaraðstoðar. Það er líklegt til að vinna gegn framboðinu til öryggisráðsins, ekki sízt meðal þróunarlandanna. Eigum við að horfast í augu við að sæti í ráðinu sé of óöruggt í þetta sinn og undirbyggja fremur annað framboð í framtíðinni með því að efla þróunaraðstoð Íslands myndarlega? 
Líkt og Davíð Oddsson benti á í umræðunum í gær, þarf að taka ákvarðanir af þessu tagi fljótlega. Ef halda á framboðinu til öryggisráðsins áfram má ekki bíða mikið lengur með að hefja kosningabaráttuna af fullum krafti. Er það þess virði?
