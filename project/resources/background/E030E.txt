Þegar staðið er á hlaðinu fyrir framan kirkjuna á Hlíðarenda í Fljótshlíð blasir við manni útsýni sem svíkur engan. Óvíða á Íslandi er fegurra yfir að líta. Ég segi oft að slíku sé ekki hægt að lýsa, það þurfi menn að upplifa. Markarfljót með sínu auravíðerni er í forgrunni og síðan trónir Eyjafjallajökull yfir öllu. Þórsmörk og Mýrdalsjökull þar fyrir innan. Vestmannaeyjar sjást í blámóðu út við sjóndeildarhringinn. Þetta er aðalsögusvið Brennu-Njálssögu. Ekki skal gert lítið úr þeirri sögu. Ég hef heyrt því fleygt að á sumum bæjum á þessum slóðum sé það skylda að lesa söguna fyrir fermingu. Hitt er jafnljóst að það er aðeins brot af þeirri miklu sögu sem tengist þessu svæði. Bæirnir Breiðabólsstaður og Hlíðarendi í Fljótshlíð eru þar ótvírætt efstir á blaði. Tveir af þekktustu biskupum Íslandsögunnar eiga rætur á þessum stöðum. Þorlákur helgi Þórhallsson er fæddur á Hlíðarenda og Jón Ögmundsson, fyrsti biskup á Hólum, er fæddur á Breiðabólsstað.
Þekkt er sagan frá 1179 þegar Þorlákur biskup var að koma úr vísitasíuferð austan af landi þar sem honum hafði orðið vel ágengt um að gera eigendur kirkjujarða að lénsherrum biskupsstólsins í Skálholti. Á heimleið átti hann að vígja kirkjuna á Höfðabrekku í Mýrdal. Þar réð ríkjum Jón Loftsson, höfðingi Oddaverja. Þorlákur ætlaði að leika sama leikinn þar og annars staðar og fá Jón til að láta kirkjuna og jörðina af hendi við sig. Þorlákur sagði Jóni að þetta væri samkvæmt skipun erkibiskupsins í Niðarósi. Þá sagði Jón þessi fleygu orð: Heyra má ég erkibiskupsboðskap, en ráðinn er ég í að halda hann að engu og eigi held ég að hann vilji betur né viti en mínir foreldrar, Sæmundur hinn fróði og synir hans. 
Þarna varð Þorlákur að láta í minni pokann. 
Ekki var þeirra tengslum þar með alveg lokið því systir Þorláks, Ragnheiður, gerðist fylgikona Jóns og gat með honum tvo syni, Pál og Orm. Páll varð síðan eftirmaður Þorláks á biskupsstóli í Skálholti. Þegar grafið var fyrir kirkjunni sem nú stendur þar, kom upp mikil steinkista, sennilega einhver merkasti fornleifafundur bæði fyrr og síðar. Telja menn að þetta sé kista Páls. Hún er nú geymd í kjallara kirkjunnar í Skálholti. Um samskipti Orms og Þorláks segir Sturlunga: Þorlákur biskup réð og staðfestu undir systurson sinn Orm Jónsson, Breiðabólsstað í Fljótshlíð, þá staðfestu er honum þótti best, þeirra er hann ætti forráð. Þar segir einnig að Ormur hafi verið hið mesta göfugmenni og spekingur mikill. 
Nokkur þekkt skáld eru fædd og uppalin á þessum slóðum. Eitt þeirra er Þorsteinn Erlingsson. Þó hann sé alltaf kenndur við Hlíðarendakot í Fljótshlíð er hann fæddur austan Markarfljóts í Stóru-Mörk undir Eyjafjöllum. Eitt sinn var Þorsteinn á gangi í Reykjavík að vori til og mætti þá sveitunga sínum sem var á leið austur í heimahagana. Þennan vin sinn kvaddi Þorsteinn á eftirfarandi hátt: 
Berðu henni kveðju heim frá mér
Hlíðinni minni vænu. 
Hún er nú að sauma sér 
sumarklæðin grænu. 
Í Stóru-Mörk bjó á seinni hluta síðustu aldar Guðrún Auðunsdóttir sem þekkt var innansveitar fyrir kveðskap sinn. Ein vísa úr einu ljóða hennar er svona: 
Heim í Mörk er fró og friður 
fögur náttúrunnar mynd, 
hve er fjarri heimsins kliður, 
hrylliverk og ægisynd. 
Berst úr fjarska fljótsins niður 
Fellið rís við himinlind. 
Rennur sól við Rauðuskriður 
roðar gulli jökultind. 
Báðar þessar vísur lýsa vel hug og tilfinningum höfundanna til síns nánasta umhverfis og eru bara örfá dæmi um þá miklu sögu og menningu sem tengd er þessu svæði. 
Á sumardaginn fyrsta efnir Ferðafélag Íslands til söguferðar um austursveitir Rangárþings. Höfundur er í stjórn Ferðafélags Íslands.
