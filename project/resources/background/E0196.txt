NÚ ER árstíminn þegar ungir nemendur í listdansi stíga á svið og sýna stoltum aðstandendum hvað þeir hafa lært í vetur. Það getur tekið á þolinmæðina að bíða eftir því að röðin komi að manni að láta ljós sitt skína og þá er gott að geta gripið í spil, eins og þessar ungu ballerínur úr Listdansskóla Íslands gerðu þegar þær biðu eftir að verða kallaðar fram á Stóra svið Borgarleikhússins í gær. 
Listdans á miklu fylgi að fagna hér á landi. Við Listdansskólann stunda nú nám um 170 nemendur, en skólinn fylgir námskrá grunn- og framhaldsskóla. 
Það segir þó ekki alla söguna því talið er að um tífaldur nemendafjöldi Listdansskólans, um 1.700 nemendur, leggi nú stund á listdans hér á landi ef með eru taldir hinir ýmsu einkaskólar.
