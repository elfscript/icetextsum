KNATTSPYRNUSAMBAND Evrópu, UEFA, ákvað í gær á fundi sambandsins í Sviss að ítalska liðið Inter frá Mílanó leiki næstu sex leiki sína í Evrópukeppninni í knattspyrnu fyrir luktum dyrum - vegna óláta sem komu upp á leik liðsins og AC Milan í 8-liða úrslitum meistaradeildar Evrópu á þriðjudagskvöld á San Siro-leikvellinum. Auk þess hefur félaginu verið gert að greiða 300.000 svissneskra franka í sekt, það er jafnvirði 15,6 millj. króna.
Upp úr sauð á fyrrgreindum leik á þriðjudag seint í síðari hálfleik. Eftir að blys frá einum áhorfanda hafnaði í öxl markvarðar AC Milan, Dida, var ákveðið að hætta leik. 
Inter er þegar úr leik í meistaradeildinni og tekur því ekki út sekt sína að öllu leyti fyrr en á næsta leiktíð, komist liðið í Evrópukeppni. Mörgum þykir Inter sleppa vel frá málinu þar sem jafnvel hafði verið reiknað með að því yrði meinuð þátttaka í Evrópumótunum í einhvern tíma.
