Sænskir vísindamenn hafa fundið gen sem hægt er að tengja við auknar líkur á að fá hjartaáfall, liðagigt og MS-sjúkdóminn. Talið er að fjórðungur til fimmtungur Svía hafi umrætt gen sem tengt er þessum sjúkdómum, að því er m.a. kemur fram í Svenska Dagbladet .
Rannsóknin sem liggur til grundvallar var gerð af hópi vísindamanna við Karolinska Institutet í Stokkhólmi og eru niðurstöður hennar taldar fyrsta vísbending um að algengt genaafbrigði geti valdið þremur sjúkdómum. Um er að ræða æðakölkun sem oft leiðir til hjartaáfalls, liðagigtar og taugasjúkdómsins MS. Fredrik Piehl, einn af forsvarsmönnum rannsóknarinnar, segir að þessir sjúkdómar séu ekki eins ólíkir og ætla mætti. Bólgur komu við sögu í þeim öllum, og ferli þar sem ónæmiskerfið kemur við sögu. Vísindamennirnir komust að því að ákveðið efni virkaði ekki sem skyldi innan ónæmiskerfisins og það leiddi til minni mótstöðu gagnvart bólgum. Ástæðan var að genið sem stjórnar myndun þessa efnis reyndist hafa ákveðna galla, eins og fram kemur í SvD. 
Genarannsóknir á um 4 þúsund manns, í kjölfar dýratilrauna, leiddu þessar niðurstöður í ljós. Niðurstöðurnar eru birtar í vísindatímaritinu Nature Genetics.
