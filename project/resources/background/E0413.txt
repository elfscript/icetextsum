FJÓRAR sýningar tileinkaðar glerlist eru nú opnar á vegum Gerðarsafns í Kópavogi í tengslum við alþjóðlegt glerlistaþing sem þar fór nýverið fram. Hér verður fjallað um sýningar á verkum Gerðar Helgadóttur og Caroline Swash í Gerðarsafni, en sýningu Leifs Breiðfjörð í Salnum og sýningu sjö íslenskara glerlistamanna í Bókasafni og Náttúrufræðistofnun Kópavogs verða gerð skil í öðrum greinum.
Skúlptúrar og glerverk
Vestur- og austursalur Gerðarsafns eru helgaðir verkum Gerðar Helgadóttur þar sem megináhersla er lögð á glerverk hennar hvort heldur sem eru steindir gluggar eða teikningar af slíkum, lágmyndir og skúlptúrar, sumir með innfelldu gleri. Sýningin lítur ákaflega vel út í rýminu og niðurröðun verka í salinn nær vel að skapa tengsl og sýna skyldleika með skúlptúrum Gerðar og glerlistaverkum hennar. Fyrirferðarmestar eru teikningar í fullri stærð af steindum kirkjugluggum, fyrir kirkjur í Essen og Herkenrath í Þýskalandi, en þessir gluggar eru meðal stórvirkja frá hendi listakonunnar. Gluggarnir fyrir kirkjuna í Essen eru mjög áhrifamiklir og litaspilið í litlu gluggunum sérstaklega hrífandi. 
Gerður var sem kunnugt er í röð framsækinna skúlptúrlistamanna í Evrópu um miðja síðustu öld og fór á hátindi ferils síns að vinna glugga úr steindu gleri, fyrst að því er virðist af einskærum áhuga en seinna sem hliðarverk í list sinni, ætlaða til að vinna inn tekjur svo hún gæti lifað af listinni og komið sér upp skúlptúrvinnustofu. Glerlistin tók hins vegar miklu stærri toll af tíma Gerðar en hún ætlaði og að hennar mati á kostnað skúlptúranna. Gerður lagði þó ekki síður listrænan metnað við gerð glerverkanna en skúlptúranna, fylgdi vinnuferli þeirra eftir alla leið þótt faglegt glerverkstæði sæi um að skera, lita og blýleggja stærstu gluggana. Þetta minnir óneitanlega á Júlíönu Sveinsdóttur sem leit ekki á vefi sína sem myndlist þótt ekki þyki sá þáttur listsköpunar hennar ómerkari málverkunum á okkar tímum. Það má segja að Júlíana og Gerður hafi skipt sér á milli tveggja starfsferla sem á endanum varð þó einn og hinn sami í reynd. Þá eins og nú var gerður greinarmunur á fagurlistum annars vegar og skreyti- eða nytjalist hins vegar þótt mörkin þar á milli sköruðust oft eða væru óljós enda greinar af sama meiði. Hinar «frjálsu» fagurlistir trónuðu efst í virðingarstiganum, þá kom skreyti- og nytjalistin og þar fyrir neðan alþýðulist, handverk og föndur. Á síðustu áratugum hafa markvisst verið brotin niður skil svokallaðrar há- og lágmenningar hvað varðar stigveldi mikilvægis þeirra. Það ásamt enn flóknari skörun milli listgreina en áður hefur valdið ruglingi og vandamálum í umræðu um listir, og ekki síst þar sem fagurlistin (fine art) er nú oft nefnd framsækin myndlist en skreytilistin (decorative art) vill losna við þá nafngift og vera skilgreind sem myndlist á meðan nytjalistin hefur haldið stolti sínu og er sátt við sína skilgreiningu. Hver listgrein hefur sinn innri metnað og allt það frelsi sem hún tekur sér, elur af sér misgóða og misfræga listamenn innan sinnar greinar, en eins og áður skarast þessar greinar oft, mörkin eru stundum óljós og listamenn geta unnið fleiri en eina grein samtímis. Stundum fer það einungis eftir því á hvaða forsendum listaverk er sett fram, sem segir til um hvaða listgrein það tilheyrir. Góð eða framsækin nytjalist er ekki sjálfkrafa sú sama og framsækin myndist, né heldur er góð eða framsækin myndlist sjálfkrafa falleg eða nytsöm í sama skilningi og nytjalistin, þó að þetta geti vissulega stundum farið saman. Að baki hverrar listgreinar liggja mismunandi forsendur, en þessar forsendur taka þó stöðugum breytingum í takt við tímann. 
Samtal við Ísland
Verk bresku glerlistakonunnar Caroline Swash prýða alla neðri hæð safnsins. Þar má finna myndir úr steindu gleri, teiknaðar og málaðar myndir og ljósmyndir. 
Caroline Swash sýnir myndir af kirkjugluggum sem hún hefur gert fyrir dómkirkjuna í Gloucester þar sem tónlist er meginþema annarra skreytinga þar enda kirkjan þekkt fyrir tónlist. Þessar myndir leiða hugann að kirkjugluggum Gerðar í Essen, en þær bera ekki síður í sér línulega hrynjandi tónlistar í sínum óhlutbundnu formum sem minna þó á einhvers konar leturskrift, ekki ólíkt höfðaletri. En höfðaletur er eitt af þeim íslensku elementum sem Caroline hefur teiknað upp eftir íslenskum fornminjum í London, og í meðförum hennar verða stafirnir hver um sig vart þekkjanlegir og líkjast myndmáli Gerðar þeim mun meira. Myndir Swash eru m.a. af gömlum íslenskum munum á við útskornar skeiðar, gamlar dúkkur og tóbakshorn ásamt öðrum útskurði og handritslýsingum. Einnig notar hún handskrifaðan íslenskan texta sem þétt bakgrunnsmunstur í margar myndir, texta sem er að mestu óskiljanlegur þótt greina megi eitt og eitt íslenskt orð. Þessa aðferð (kennd við lettrisma Isidoru Isou) að nota letur eða skriftarígildi á myndrænum forsendum má einnig finna í verkum Leifs Breiðfjörð í Salnum. Glermyndir Swash eru ekki stórar í sniðum og eru hengdar bæði beint á vegg og í glugga þar sem ljósgjafinn kemur aftan frá. Blýteikningin í verkunum byggist upp á lífrænum óhlutbundnum óreglulegum formum, ásamt fígúratífri teikningu að hluta en áferð glersins og efniskennd minnir á textíl ýmiskonar. Tilfinningin fyrir textíláferðinni tengir verkin við hugmyndir um bútasaum og veggteppi, ekki ósvipað og verk Jóns Jóhannssonar sem á verk á sýningunni Íslensk samtímaglerlist. Eitt form er gegnumgangandi í mörgum af teikningum og glerverkum Swash á þessari sýningu, en það er af gömlum íslenskum skeiðum, ýmist með útskornum eða einfaldari sköftum, stundum viðgerðum. Með því að stilla skeiðinni ávallt í miðju myndar þannig að skaftið vísar upp þá vísar hún sterklega til fallískrar táknmyndar á sama tíma og skeiðin getur staðið fyrir skeið í merkingunni sköp konu. Stundum er áherslan lögð á fagurlega skreytt skaftið en skeiðin sjálf skiptir minna máli, í öðrum myndum er skaftið ekki í kastljósinu heldur skeiðin sem glóir eins og gull og svo má lengi telja. Táknmynd Yggdrasils, tré Óðins, kemur oft fyrir og er plantan sú ekki ólík íslenskum fífli í myndunum og oftast niðurgrafin eins og undir yfirborðinu. Þessi verk sýna ólíka og skemmtilega nálgun við menningararf okkar sem og glermyndahefðina. 
Allar fjórar sýningarnar skapa innbyrðis skemmtilega samræðu, ekki síst vegna framlags Caroline Swash sem kemur meðvituð til þessa leiks til að skapa samræður við íslenska glerlist, bæði með verkunum sem og samskiptunum öllum ásamt þeirri orðræðu sem fór fram á glerlistaþinginu. 
Þóra Þórisdóttir
