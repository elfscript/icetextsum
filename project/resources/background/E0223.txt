MENNT er máttur, segir máltækið, og nemendur Kossaskólans í Seattle í Bandaríkjunum taka sannarlega undir það ef marka má umsagnir þeirra á heimasíðu skólans kissingschool.com. Þar lýsir hluti af þeim hundruðum para sem sótt hafa skólann undanfarin ár hvernig það að læra að kyssa í þar til gerðum skóla hefur auðgað líf þeirra og fært þau nær hvort öðru.
«Það er ekkert verra en steindauður koss sem felur ekkert í sér nema skyldurækni,» brýnir Cherie Byrd, stofnandi og aðalleiðbeinandi skólans, fyrir nemendum sínum og bætir því við að slíkir kossar leiði af sér fjarlægð og stigvaxandi gremju í samböndum. En slíku er hægt að kippa í liðinn, segir Byrd og vill meina að hægt sé að kenna pörum hvernig eigi að kyssa vel og innilega þannig að þau finni til aukinnar nándar og heitari ástar. 
Jafnvel fyrir platónska vini
Öll pör eru velkomin í Kossaskólann, hvort sem um er að ræða hjón til áratuga eða glæný kærustupör. Þar sitja gagnkynhneigðir og samkynhneigðir við sama borð og er jafnvel mælt með því að platónskir vinir sæki svona námskeið saman enda sé þetta «yndisleg hugmynd fyrir vini sem vilja gera eitthvað eftirminnilegt saman, og deila með sér kærleika og góðum tilfinningum» eins og Byrd orðar það. 
En þarf virkilega að kenna fólki að kyssa? «Svo sannarlega,» segir hún og bætir því við að þó flestir geti kysst þá skorti mjög marga það næmi, þá dýpt, nánd og ástríðu sem athöfnin bjóði upp á sé hún framkvæmd eftir kúnstarinnar reglum. Hún segir rangt að álykta að það að kyssa sé eitthvað sem lærist af sjálfu sér, því eins og með alla aðra færni, hvort sem um er að ræða í íþróttum eða eldhúsinu, þá snúist þetta um að tileinka sér ákveðna list og til þess þurfi bæði leiðbeiningar og þjálfun.
