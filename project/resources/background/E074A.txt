RÚMLEGA 150.000 hringingar skiluðu sér inn á 35 mínútum í kosningunni um framlag Íslendinga til söngvakeppni evrópskra sjónvarpsstöðva. Það gerir um 4.300 hringingar á hverja mínútu. Af þessum hringingum fékk Silvía Nótt 70.000 atkvæði, Regína Ósk 30.000 og Friðrik Ómar 10.000.
Hvert atkvæði kostaði 100 krónur og kostaði þannig kosningin íslenska símnotendur um 15 milljónir króna. Þessi upphæð skilar sér til símafyrirtækjanna og til Ríkisútvarpsins, en ekki fæst upp gefið hver skiptingin verður. Tekjur Ríkisútvarpsins af símkosningunni fara til að greiða niður kostnað af keppninni, en hann slagar upp í 70 milljónir króna.
