Blóm í kerum gleðja augun á sumrin. Nú er rétti tíminn til þess að fara að huga að kerum, hvað til er eftir veturinn og hvað þarf að kaupa. Það er mikill ósiður að gleyma kerum úti yfir veturinn, þá geta þau sprungið þegar frýs og hlánar á víxl. Það er óþarfi að kaupa ný ker á hverju ári vegna þess að þau gömlu hafa sprungið yfir veturinn. 
Blóm í ker eru svo annað mál sem þarf líka að huga að, þegar sumarblómin koma á markaðinn, þegar aðeins fer að líða fram á vorið, þá er um að gera að velja tegundir sem fara vel í kerum, eru blómfögur og breiða vel úr sér í kerinu. Setja má saman hinar margvíslegustu jurtir, bæði þær sem blómgast og líka hinar sem eru fallega grænar og ekki of stórar.
