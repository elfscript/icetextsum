MARGRÉT Guðmundsdóttir hefur verið ráðin framkvæmdastjóri Austurbakka hf. og mun hefja störf fljótlega. Í tilkynningu frá félaginu segir að hún hafi verið ráðin í framhaldi af kaupum Atorku á rúmlega 63% hlutafjár í Austurbakka.
Margrét hefur starfað sem framkvæmdastjóri neytendasviðs Skeljungs og þar áður hjá olíufélaginu Q8 í Kaupmannahöfn. Hún hefur setið í stjórn ýmissa félaga og fyrirtækja, s.s. Q8, Skýrr, Fríkortsins og IP í Kaupmannahöfn. Margrét mun hefja störf hjá Austurbakka fljótlega. 
Margrét er viðskiptafræðingur frá Háskóla Íslands og lauk Cand Merc prófi frá Copenhagen Business School 1981 . Eiginmaður hennar er Lúðvíg Lárusson, sálfræðingur, og eiga þau tvö börn. 
Samhliða ráðningu Margrétar hefur Árni Þór Árnason látið af störfum sem forstjóri Austurbakka.
