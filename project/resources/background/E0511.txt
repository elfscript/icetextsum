JÓN Bjarnason, þingmaður Vinstrihreyfingarinnar - græns framboðs, hefur lagt fram á Alþingi tillögu til þingsályktunar um að menntamálaráðherra verði falið að hefja undirbúning að stofnun háskólaseturs á Akranesi með áherslu á iðn- og tæknigreinar auk almennra grunngreina háskólanáms. 
Þingmaðurinn segir í greinargerð tillögunnar að efling menntastofnana og rannsóknarsetra sem víðast um landið sé eitt brýnasta mál landsbyggðarinnar. Reynslan hafi sýnt fram á kosti þess að heimamenn stjórni slíkri starfsemi að sem mestu leyti sjálfir og byggi þá á tækniþekkingu, menningu, atvinnulífi og auðlindum hvers héraðs um sig. 
Hann segir ennfremur að uppbygging atvinnulífs á Akranesi hafi að mestu hvílt á aukinni stóriðju. Því sé afar mikilvægt að auka fjölbreytni í atvinnulífi á svæðinu, efla menntunarmöguleika og almenna þjónustu við íbúana.
