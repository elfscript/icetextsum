ÞAÐ eru 25 ár síðan BMW Motorrad setti fyrst á markað stórt torfæruhjól en í haust verður kynnt til sögunnar HP2-torfæruhjólið (High Performance 2-cylinder), sem sagt er verða án málamiðlana, sportlegt, afar létt og meðfærilegt torfæruhjól sem jafnframt verður löglegt í götuumferðinni. 
HP2 verður fyrsta gerðin í nýjum flokki mótorhjóla sem BMW er að þróa. Flokkurinn kallast HP High Performance-línan. Hjólin í þessari línu verða afar sérstök og fágæt og ekkert sparað til við framleiðslu þeirra. Verðið mun líka endurspegla þá getu sem þau eiga að búa yfir og þá staðreynd að sérstaklega verður vandað til smíði þeirra og þau verða framleidd í takmörkuðu upplagi. 
HP2 er með þeirri aflmestu tveggja strokka boxervél sem boðin hefur verið í torfæruhjóli til þessa og BMW segir að hjólið verði aflmesta torfæruhjólið á markaðnum. BMW segir að hjólið njóti góðs af vélarhönnuninni þegar ekið er í grófu undirlagi þar sem þyngdarpunkturinn sé lágur. Um leið tryggi lítil þyngd hjólsins og aflmikil vélin það að hjólið verður afar meðfærilegt og hraðskreitt á malbikinu. Hönnun hjólsins og allra íhluta sem og efnisnotkun gengur út á það að draga sem mest úr þyngd hjólsins. HP2 vegur 175 kg sem ætti að skila sér í meðfærileika jafnvel í mestu torfærum. BMW segir að það muni vekja athygli hve mikla hröðun hjólið bjóði upp á við lágan vélarsnúning frá flatri Boxer-vélinni og lágur þyngdarpunkturinn tryggi mikið jafnvægi í akstri. BMW lofar að HP2 muni skáka jafnvel öflugustu eins strokks torfæruhjólunum á krefjandi brautum. 
BMW ætlar sér að vekja athygli á nýja HP2-hjólinu með öllum tiltækum ráðum. Fyrirtækið styrkir lið í Þýskalandi sem ætlar að keppa á HP2 á torfærumótum eins og þýska Cross Country-mótinu. Þá verður keppt á HP2 á Baja 500- og Baja 1.000-mótinu og einnig er fyrirhugað að keppa á Erzberg-keppninni í Austurríki. BMW mun útvega hjól og þjónustu fyrir liðin á þessum keppnum. HP2 er með 1.170 rúmsentimetra boxer-vél eins og R1200 GS-hjólið, en hestöflin eru 105. Hámarkstog verður hið sama og í RS1200 GS, eða 115 Nm við 5.500 snúninga. Ný smíði á hljóðkút hefur sparað 2 kg í þyngd. Röragrindin er byggð á R900, sem gátu sér gott orð í Dakar-rallinu frá 1999-2001. Hjólið er með splunkunýju fjöðrunarkerfi með gormum og loftfylltum dempurum með 270 mm fjöðrunarvegalengd. Fjöðrunarkerfið vegur aðeins 2,3 kg og er því um 2 kg léttara en hefðbundið fjöðrunarkerfi. Á framhjólinu er 305 mm diskabremsa og 265 mm að aftan. HP2 er ekki boðið með ABS-hemlum. Bensíntankurinn er gerður úr hálfgegnsæju plastefni þannig að menn sjá hve mikið þeir hafa á tanknum, sem annars tekur 13 lítra. Sætishæðin er 92 cm en fáanlegt verður sem sérbúnaður lægra sæti, 90 cm. 
HP2 kemur á markað í Evrópu í september.
