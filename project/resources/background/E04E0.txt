GUUS Hiddink þjálfari Hollandsmeistara PSV segir að hans menn hafi allt að vinna en engu að tapa þegar lið hans mætir sexföldum Evrópumeisturum AC Milan í síðari undanúrslitaleiknum í Meistaradeild Evrópu í kvöld. Ítalarnir mæta til leiks á Phillips leikvanginn í Eindhoven með gott veganesti en þeir höfðu betur í fyrri leiknum, 2:0.
AC Milan þykir sigurstranglegt í Meistaradeildinni í ár og sú staðreynd að liðið hefur haldið marki sínu hreinu í sjö leikjum í röð er ekki til að auka vonir PSV um að snúa rimmunni sér í vil og þar fyrir utan hafa meiðsli sett strik í reikninginn hjá liðinu. 
«Við erum í þeirri stöðu að við verðum að skora mörk og óhjákvæmilega kallar það á einhverjar breytingar í leikskipulagi okkar. Það kemur vel til greina að fækka í vörninni en aðalatriðið er að menn hafi trú á að það sé hægt að vinna þennan mun upp,» segir Hiddink sem gerði PSV að Evrópumeisturum bikarhafa árið 1988. 
Dennis Ooijer bakvörður PSV er í leikbanni í kvöld og þá verða framherjarnir Damancus Beasley og Jeffeson Farfan ekki með vegna meiðsla. 
AC Milan mætir með sína sterkustu sveit. Alessandro Nesta hefur tekið út leikbann og leikur við hlið Jaap Stam í hjarta varnarinnar en Paolo Maldini, sem leysti hlutverk Nesta af hólmi í fyrri leiknum, fer í sína gömlu stöðu, vinstri bakvörðinn. Liðsmenn AC Milan eiga ekki góðar minningar úr Meistaradeildinni frá því í fyrra. Þar voru þeir slegnir út í 8 liða úrslitunum af Deportivo La Coruna þrátt fyrir að hafa unnið fyrri leikinn, 4:1, á heimavelli sínum. Síðari leikurinn var martröð fyrir Ítalina því Deportivo kjöldró liðið og sigraði, 4:0. 
«Við vitum allir hvað gerðist í fyrra og núna verðum við að halda vöku okkar. Við erum ekki með það mikið forskot að við getum leyft okkur að slaka á og mæta PSV á hálfum hraða. Við verðum einfaldlega að spila okkar besta leik ef við ætlum í úrslitin. PSV sýndi hvað í því býr í fyrri leiknum og við vorum í raun heppnir að vinna með tveggja marka mun. Þeir koma til með að selja sig dýrt,» segir brasilíski sóknarbakvörðurinn Cafu.
