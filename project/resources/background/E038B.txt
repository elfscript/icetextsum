Við erum ekki lengur krakkar heldur fullorðnir hönnuðir,» segir Brynhildur Pálsdóttir glaðbeitt þegar hún er innt eftir því hvernig stendur á því að hönnunarhópurinn Amazing Design Kids breytti nafni sínu í Takk fyrir síðast, fyrir ekki svo löngu. Brynhildur er ein sex nýútskrifaðra hönnuða sem mynda hópinn og sýndu hugarsmíðar sínar á hönnunarsýningunni Salone Internazionale del Mobile í Mílanó á dögunum. Stalla hennar, Ragnheiður Tryggvadóttir, kemur með ítarlegri skýringu á nýju heiti hópsins: «Við vildum líka hafa íslenskt nafn - hitt var búið til þegar við fórum með verkefni á þessa sömu sýningu fyrir tveimur árum en þá vorum við enn þá í náminu.» 
Auk þeirra tveggja skipa Guðfinna Mjöll Magnúsdóttir, Guðrún Edda Einarsdóttir, Phoebe Jenkins og Sighvatur Ómar Kristinsson Takk fyrir síðast en öll útskrifuðust þau úr Listaháskóla Íslands síðastliðið vor, fimm sem vöruhönnuðir og ein sem grafískur hönnuður. «Á fyrsta árinu í skólanum fórum við saman að skoða þessa sýningu,» heldur Brynhildur áfram. «Þá ákváðum við að stefna að þátttöku árið 2003 og sóttum um sem fulltrúar Listaháskólans. Við fengum jákvætt svar og útbjuggum blað eða tímarit undir titlinum Designers for a Day sem við fórum með út en á þeirri sýningu voru fleiri í hópnum en nú.» Ragnheiður útskýrir þetta betur. «Þegar við fórum út í fyrra skiptið sáum við hvað sýningin var stór og með yfirframboð af vörum, húsgögnum og alls konar dóti. Þess vegna tókum við þann pólinn í hæðina að hverfa ekki í fjöldann með enn einn stólinn eða borðið heldur útbúa blað með hugmyndum sem fólk getur framkvæmt sjálft.» 
Þær segja verkefnið hafa hlotið heilmikla athygli fyrir vikið og því var það auðsótt mál að fá inni á sýningunni í ár og að þessu sinni sem sjálfstæður hönnunarhópur. Sá hluti sýningarinnar sem hópurinn sýndi á í ár, Designers Block, er heldur ekki af verri endanum. «Þetta er breskt batterí sem var stofnað árið 1998 og hefur skipulagt sýningar í London sem ungir hönnuðir sækjast eftir að taka þátt í. Þeir eru líka með sýningar í Tókíó, Seoul, Frankfurt og New York svo eitthvað sé nefnt en sýningin í Mílanó er eiginlega stærst. Það er því ágætis heiður að komast þarna inn.» 
Á sýningunni tróð Takk fyrir síðast upp með verkefni sem þau nefna Sigurvegara dagsins eða Winner for a Day. «Þarna vorum við að fjalla um sigra hversdagsins því það að skúra gólfið eða borga reikningana getur verið afrek,» segir Brynhildur. Verkefnið fólst í því að hópurinn setti upp bar þar sem fólki var boðið að skála fyrir sigrum hversdagsins með þar til gerðum bikurum. Höldur bikarsins voru gerðar úr íslensku fiskisnakki en aðalvara hópsins var 7 tommu hljómplata með sérsömdu lagi og texta. «Á hljómplötunni kennir hópurinn hlustandanum að gera sinn eigin persónulega verðlaunabikar sem hann getur notað til að fagna sínum hversdagslegu sigrum,» segja þær. «Platan er í rauninni hugsuð eins og Designer for a Day blaðið, þ.e.a.s. að gefa fólki hugmyndir eða leiðbeiningar að hlutum sem það getur framkvæmt sjálft. Þannig getur það eignast persónulega hluti sem það hefur útfært eftir sínu eigin höfði.» Á bak við barinn var svo heljarmikið veggfóður sem náði út á gólf þar sem sjá mátti vegferð meðaljónsins um sigra hversdagsins að bikarnum. «Við viljum virkja fólk til að taka af skarið og kannski horfa á hlutina frá nýjum sjónarhóli,» segir Ragnheiður og Brynhildur tekur undir. Þær segja engum vafa undirorpið að þarna sé vöruhönnun á ferðinni, fremur en einhvers konar listgjörningur. «Það er endalaust hægt að ræða hvað er hönnun og hvað er list,» segir Brynhildur. «Við erum hönnuðir og hönnum hluti. Fyrir mér er þetta mjög einfalt - þetta er vara því það er hægt að nota hana; glasið virkar sem glas, það er hægt að þvo það, þú færð vöðva þegar þú lyftir því vegna þess hversu þungt það er og þú getur notað það sem bikar. Sömuleiðis er snakkið sem við erum með vara því það er hægt að borða það.» 
Fjölmörg fyrirtæki og stofnanir koma að Sigurvegara dagsins því verkefnið er styrkt af Átaki til atvinnusköpunar sem er á vegum Iðntæknistofnunar, menntamálaráðuneytinu, iðnaðar- og viðskiptaráðuneytinu, Útflutningsráði og Menningarsjóði Sjóvár og Íslandsbanka. BM Vallá sá hópnum fyrir steypu í bikarana, Ifex í Sandgerði framleiddi fiskisnakkið, Frank og Jói prentuðu veggfóðrið og Svansprent var hópnum innan handar með plötuumslagið. «Upphaflega fengum við styrkinn frá Iðntæknistofnun því verkefnið gengur út á samvinnu íslenskra framleiðslufyrirtækja og íslenskra hönnuða,» útskýra þær. «Á Íslandi er fullt af litlum framleiðslufyrirtækjum og það er gulls ígildi að geta fengið þau til að framleiða hlut fyrir sig. Hér er hægt að tala beint við þá sem stýra þessum fyrirtækjum á meðan fyrirtæki úti eru það stór að það er mjög erfitt að komast í tengsl við þau. Hjá íslenskum framleiðendum er líka möguleiki að koma með eitthvað sérstakt og framleiða það í litlu magni. Á meðan þurfa risaframleiðendur erlendis kannski að gera hvern hlut í milljón stykkjum að lágmarki til að það borgi sig.» 
Þær segjast því bjartsýnar þegar kemur að framtíðinni. «Horfurnar eru bara góðar - þær verða að vera það,» segir Brynhildur hlæjandi. «Vissulega er erfitt að koma sér áfram enda er engin hefð fyrir hönnun hér á landi. Þetta starf að vera vöruhönnuður er mikið undir þér sjálfum komið. Þú verður að vera opinn fyrir öllu og sjá möguleika í hverju sem er. Og mér finnst mest spennandi að gera allt. Þess vegna ætla ég ekkert að væla - þetta verður bara flott!»
