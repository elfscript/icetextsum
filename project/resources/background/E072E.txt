Eftir Guðna Einarsson gudni@mbl.is 
Upplýsingar um aðgengi liggja ekki á lausu
Þýskri konu reyndist örðugt að fá upplýsingar um aðgengi hreyfihamlaðra að gististöðum, veitingahúsum, ferðamannastöðum og þjónustustöðvum þegar hún var að skipuleggja ferð hreyfihamlaðra og fólks í hjólastólum hingað til lands. Þótti henni t.d. upplýsingar á vefsíðum Reykjavíkurborgar (www.visitreykjavik.is), Ferðamálastofu og Sjálfsbjargar um aðgengi engan veginn fullnægjandi. Kona í Þýskalandi skrifaði m.a. Reykjavíkurborg og Ferðamálastofu og kvartaði vegna skorts á upplýsingum um ýmsar hliðar á aðgengi fatlaðra ferðamanna sem ferðast vildu hingað. Í bréfinu spyr hún hvort þetta sé virkilega allt og sumt og þykir upplýsingagjöfin rýr. 
Höfuðborgarstofa sér um vefinn visitreykjavik.is . Dóra Magnúsdóttir, markaðsstjóri ferðamála, sagðist geta tekið undir að betri upplýsingar mættu vera fyrir fatlaða og hreyfihamlaða á síðunum. Hún sagði Höfuðborgarstofu hafa reynst erfitt að fá haldgóðar upplýsingar um t.d. aðgengi hreyfihamlaðra að þjónustustöðum og taldi að í raun skorti einhvers konar opinbera eða samræmda vottun á aðgengi fatlaðra. Á ferðaþjónustusíðum Höfuðborgarstofu eru handbækur um gististaði og veitingastaði sem t.d. skipuleggjendum ferða er bent á. Þar eru upplýsingar frá rekstraraðilum, m.a. um aðgengi. Þeir hafa á stundum reynst gefa mjög misvísandi upplýsingar. 
«Við höfum t.d. lent í því að veitingastaður á annarri hæð í lyftulausu húsi segist vera með aðgengi fyrir fatlaða. Það hefur þá byggst á því að salerni staðarins uppfyllir kröfur um aðgengi en samt er engin leið fyrir hreyfihamlað fólk að komast upp á aðra hæð! Þessi vandi endurspeglast í skorti á umbeðnum upplýsingum á vefnum því við höfum hikað við að setja þessar upplýsingar inn.» 
Hjá Höfuðborgarstofu er unnið að því að bæta úr skorti á upplýsingum um aðgengi. Að sögn Dóru er ætlunin að þar verði upplýsingar um aðgengi að gisti- og veitingastöðum. Stefnt er að því að bætt verði úr því fyrir sumarið. Síðar megi eiga von á sambærilegum upplýsingum um söfn og samkomustaði. Dóra sagði að þau hjá Höfuðborgarstofu fögnuðu þessari umræðu og öllum leiðum til úrbóta fyrir fatlaða ferðamenn. 
Mælikvarði í smíðum
Elías Gíslason, forstöðumaður upplýsinga- og þróunarsviðs Ferðamálastofu, sagði að þar hafi lengi staðið til að bæta upplýsingagjöf um aðgengi fyrir alla. Ferðamálastofa ynni nú að því, m.a. í samvinnu við Sjálfsbjörgu, að útbúa kvarða um aðgengi að ferðamannastöðum. «Síðan ætlum við að taka út vinsæla ferðamannastaði og setja upplýsingar um aðgengi að þeim inn á síðuna okkar,» sagði Elías. Varðandi aðgengi að gisti- og veitingastöðum sagðist hann vonast til að Samtök ferðaþjónustunnar tækju á því. Hjá Ferðamálastofu eru gisti- og veitingastaðir flokkaðir eftir norrænum kvarða, en hann mælir ekki aðgengi fatlaðra. 
Elías taldi að hagsmunaaðilar í ferðaþjónustu vildu gjarnan bæta úr skorti á upplýsingum um aðgengi, vandinn væri að ákveða hver ætti að vinna verkið. 
Áratugum á eftir öðrum
«Við erum áratugum á eftir löndum, sem við viljum gjarnan bera okkur saman við,» sagði Guðmundur Magnússon, formaður ferlinefndar Sjálfsbjargar, um ferlimál fatlaðra hér á landi. Hann segir að heilmiklar upplýsingar séu til um ferlimál, en ekki sé auðvelt að nálgast þær. Sjálfsbjörg hefur veitt viðurkenningar fyrir aðgengi að húsnæði og upplýsingar um þær eru á heimasíðu landssambandsins. Guðmundur sagði t.d. að á liðnu hausti hafi verið gerð úttekt á bændagistingu vegna aðgengis fatlaðra. Nú séu til gististaðir í öllum landsfjórðungum sem koma til móts við þarfir fatlaðra. Þá taldi hann að nýlegar bensínstöðvar hafi yfirleitt aðgengileg salerni. 
Að sögn Guðmundar er Ferðamálastofa búin að ákveða að láta taka út aðgengi að náttúruvættum og verður það væntanlega gert næsta sumar. Hann hefur ásamt tveimur öðrum nýlega stofnað fyrirtæki, Aðgengi ehf., sem mun m.a. bjóða aðilum að gera úttektir á aðgengi fyrir alla. 
Byggingalög eru í endurskoðun og bindur Guðmundur vonir við að ný lög verði til bóta. Vandinn hafi verið sá að ekki hafi verið nein viðurlög við brotum á reglum um aðgengi. Breyting til batnaðar er nauðsynleg ef við ætlum að vera siðmenntuð þjóð, sagði Guðmundur. «Það er ekkert annað en aðskilnaðarstefna ef hluti fólks kemst ekki inn í byggingar. Með því er líka verið að brjóta jafnræðisreglu stjórnarskrárinnar.» 
Ferðaþjónusta fyrir alla
«Ferðaþjónusta fyrir alla» er yfirskrift námstefnu sem haldin verður 24. febrúar nk. Er það verkefni sem Nordiska handikappspolitiska Rådet hefur stýrt. Það snýst um að allir, sama hvaða fötlun þeir búa við, geti ferðast þangað sem þeir óska. Markmiðið er að hvetja ferðaþjónustuna til að líta á aðgengi sem gæðaviðmið. Samgönguráðuneytið, Samtök ferðaþjónustunnar, Ferðamálastofa og Öryrkjabandalagið standa fyrir námstefnunni.
