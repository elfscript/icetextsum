Í tilefni kynningardags Neyðarlínunnar, - einn einn tveir - tóku höndum saman björgunarsveitirnar í Skagafirði, lögreglan á Sauðárkróki og Brunavarnir Skagafjarðar, og sýndu tækjakost sinn og þann búnað sem þessir aðilar hafa yfir að ráða. 
Fór lögreglubifreið fremst, en á eftir komu sjúkraflutningabílar, tæki frá björgunarsveitunum og slökkviliði. Var ekið frá Sauðárkróki til Hofsóss, en þar kom til móts við röðina slökkvibíll ásamt brunavörðum frá þeim stað, og þar afhenti Óskar S. Óskarsson slökkviliðsstjóri Sonju Finnsdóttur viðurkenningu fyrir þátttöku í getraun eldvarnaeftirlitsins í desember síðastliðnum. 
Þessu næst var ekið til Varmahlíðar og þar tóku á móti liðinu bíll og starfsmenn brunavarna í Varmahlíð en síðan aftur til Sauðárkróks. Þar voru tækin til sýnis og starfsemi björgunaraðila kynnt.
