TÍU nýliðar eru í hópi 21 árs landsliðsins í knattspyrnu sem mætir Skotum í vináttuleik í Glasgow hinn 28. febrúar. Lúkas Kostic, nýr þjálfari liðsins, tilkynnti 18 manna hóp í gær. Leikurinn er liður í undirbúningi íslenska liðsins sem leikur við Andorra í forkeppni EM í vor.
Aðeins fimm leikmenn af 18 eru á elsta ári í landsliðinu, fæddir 1984, en það eru báðir markverðirnir, þeir Hrafn Davíðsson frá ÍBV og Magnús Þormar frá Keflavík, og síðan þeir Davíð Þór Viðarsson frá Lokeren, Pálmi Rafn Pálmason úr Val og Bjarni Hólm Aðalsteinsson úr ÍBV. Þeir Bjarni, Hrafn og Magnús eru allir nýliðar, hafa ekki leikið landsleik, enda þótt Magnús hafi áður verið í leikmannahópnum. 
Gunnar Þór Gunnarsson, Fram, Hjálmar Þórarinsson, Hearts, Andri Júlíusson, ÍA, Bjarni Þór Viðarsson, Everton, Eyjólfur Héðinsson, Fylki, og Theódór Elmar Bjarnason, Celtic, hafa allir spilað áður með 21 árs liðinu en aðeins Gunnar var fastamaður með því á síðasta ári. 
Hinir nýliðarnir eru Baldur Sigurðsson, Keflavík, Birkir Bjarnason, Viking Stavanger, Guðjón Baldvinsson, Stjörnunni, Guðmann Þórisson, Breiðabliki, Kári Ársælsson, Breiðabliki, Kjartan Ágúst Breiðdal, Fylki, og Matthías Vilhjálmsson, FH. 
Bjarni Þór og Birkir eru aðeins 17 ára og þeir Theódór Elmar, Guðmann og Matthías eru 18 ára gamlir.
