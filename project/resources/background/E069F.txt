Eftir Svein Sigurðsson svs@mbl.is DICK Cheney, varaforseti Bandaríkjanna, kom í gærkvöldi fram í viðtali á Fox-sjónvarpsstöðinni og gekkst við ábyrgð á slysi, sem henti hann um síðustu helgi þegar hann skaut óvart úr haglabyssu á veiðifélaga sinn. Sagði Cheney að út í hött væri að ræða aðstæður og tildrög slyssins. «Það er ekki hægt að kenna öðrum um. Ég er sá sem tók í gikkinn og skaut vin minn,» sagði hann.
Viðbrögð Cheneys og ríkisstjórnarinnar við atburðinum höfðu verið orðin að hinu mesta vandræðamáli og einkanlega eftir að skýrt var frá því, að hagl í hjartavöðva þess, sem fyrir skotinu varð, hefði valdið vægu hjartaáfalli. 
Fram að þessu hefur Cheney þagað þunnu hljóði um atburðinn og beinlínis forðast blaðamenn. Hefur hann verið gagnrýndur fyrir það og ekki síður Hvíta húsið eða ríkisstjórnin, sem lét næstum því sólarhring líða áður en sagt var frá málinu. 
Tveir fyrrverandi forsetatalsmenn sögðu fyrr í gær, að skýra hefði átt frá slysaskotinu tafarlaust. 
«Það hefði átt að halda á þessu máli með allt öðrum hætti,» sagði Ari Fleischer, sem var fyrsti talsmaður George W. Bush Bandaríkjaforseta, frá 2001 til 2003, og Marlin Fitzwater, sem var blaðafulltrúi Bush eldra og Ronald Reagans, sagði, að hann væri «stórhneykslaður» á framkomu ríkisstjórnarinnar. 
Pirraður út í blaðamenn
Scott McClellan, talsmaður Bush, sagði í fyrradag, að ekki væri að vænta neinnar formlegrar tilkynningar frá Hvíta húsinu um atburðinn og hann leyndi ekki gremju sinni er blaðamenn þráspurðu um hann. 
«Þið megið eyða tímanum í þetta en við einbeitum okkur að mikilvægari málum, til dæmis heilbrigðismálunum,» sagði McClellan. 
Þingmenn demókrata hafa gagnrýnt ríkisstjórnina harðlega fyrir leyndina í þessu máli og eftir að í ljós kom, að Harry Whittington, sem varð fyrir skotinu, hafði fengið hjartaáfall, hafa sumir þingmenn repúblikana líka fundið að viðbrögðunum. 
Þetta mál er enn eitt áfallið fyrir ríkisstjórn Bush á kosningaári. Í eina tíð var Cheney kallaður «fullorðni maðurinn» í ráðherrahópnum, sá, sem reynsluna hefði, og því kjörinn til að styðja og leiðbeina hinum reynslulitla Bush. Nú er Cheney sakaður um barnalegan feluleik og tillitsleysi. 
Ekki reynt að fjarlægja öll höglin
Talið er, að Whittington, sem er 78 ára að aldri, hafi fengið í sig upp undir 200 högl og segja læknar, að líkamlegt ástand hans muni ráða mestu um hvort hann nái sér að fullu. Er hann enn með tugi hagla í sér, þar á meðal í hjartavöðva, og verður ekki reynt að fjarlægja þau af ótta við, að skurðaðgerð gæti verið hættulegri en höglin sjálf. 
Fari svo ólíklega, að Whittington bíði bana af slysaskotinu og afleiðingum þess, er komin upp ný og grafalvarleg staða fyrir Cheney. Þá má eins búast við, að hann verði ákærður fyrir manndráp af gáleysi.
