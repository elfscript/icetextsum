Í HINNI miklu góssentíð sem ríkti í bíóhúsum landsins um helgina var það ævintýramyndin Sahara sem fékk mestu aðsókn en rúlega 4.600 manns sáu hana, Við það fór Svampur Sveinsson niður í annað sæti en aðsókn að henni dróst ekki saman nema um 1%. Heimsfrumsýning á Túlkinum , The Interpreter , með Sean Penn og Nicole Kidman, féll einnig í góðan jarðveg. 
Kvikmyndahátíð á Íslandi hefur sannarlega slegið í gegn. Fyrstu 11 daga hátíðarinnar hafa alls yfir 17 þúsund manns séð einhverja af þeim 65 myndum sem í boði eru, sem er meiri aðsókn á kvikmyndahátíð en dæmi eru um hér á landi. Þótt viðtökurnar við flestum ef ekki öllum myndum hafi verið vonum framar virðast tvær myndir skara algjörlega framúr hinum í aðsókn; Motorcycle Diaries og Der Untergang . Fullt hefur verið á nánast hverri sýningu á þessum myndum og panta hefur þurft miða með nokkurra daga fyrirvara, svo mikill hefur áhuginn á þeim verið. Nú eru tæplega 4 þúsund búnir að sjá Motorcycle Diaries og um 3 þúsund Der Untergang , sem verður að teljast glæsilegur árangur þegar litið er til þess að myndirnar hafa kannski ekki verið sýndar nema einu sinni á dag - og það heldur ekki í stærstu sölum sem völ er á. Alls fóru yfir 6 þúsund manns á hátíðina um helgina, sem bendir til að aðsóknin sé jafnvel enn að aukast en oftar en ekki er uppselt á þær myndir sem vakið hafa mesta athygli.
