ÚRSKURÐARNEFND þjóðkirkjunnar hafnaði í gær öllum kröfum sóknarprestsins í Garðasókn, sr. Hans Markúsar Hafsteinssonar, í deilu sem staðið hefur milli hans og aðila innan safnaðarins. Mun nefndin leggja til við biskup Íslands að sóknarpresturinn verði fluttur til í starfi.
Samkvæmt heimild Morgunblaðsins gerði sóknarpresturinn, sem var málshefjandi, þá kröfu að formanni og varaformanni sóknarnefndar, Matthíasi G. Péturssyni og Arthuri Farestveit, yrði veitt áminning. Þessari kröfu var vísað frá af úrskurðarnefnd. Einnig gerði málshefjandi kröfur um að Nanna Guðrún Zoëga djákni og sr. Friðrik J. Hjartar, prestur safnaðarins, yrðu flutt til í starfi. Þeim kröfum var hafnað. 
Að kröfu gagnaðila, þ.e. formanns og varaformanns sóknarnefndar, auk djáknans, leggur úrskurðarnefndin til við biskup Íslands að sóknarpresturinn verði fluttur til í starfi. 
Úrskurðinum er hægt að skjóta til áfrýjunarnefndar þjóðkirkjunnar innan þriggja vikna frá því hann var birtur.
