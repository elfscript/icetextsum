Lilla Moss (Ragnhildur Hjaltested) fæddist á Öxnalæk í Ölfusi 9. janúar 1936. Hún lést á heimili sínu í Springs í East Hampton á Long Island í New York 16. apríl síðastliðinn. Foreldrar hennar voru Sigríður Sigurðardóttir, f. 4.3. 1908, d. 20.3. 1950, og Einar Hjaltested, f. 28.5. 1893, d. 29.6. 1961. Lilla var alin upp hjá föðursystur sinni, Önnu Kristjönu Hjaltested, f. 7.3. 1895, d. 6.1. 1958, og Birni Vigfússyni, f. 5.7. 1899, d. 28.12. 1989. Alsystkin Lillu eru Edda, f. 1934, Lárus, f. 1937, Einar, f. 1938, Halldór, f. 1940, Ólafur, f. 1941, Sigursteinn, f. 1942, Jóhannes, f. 1944, og Anna, f. 1948. Hálfsystkin Lillu, samfeðra, eru Georg Pétur, f. 1915, d. 1972, Pétur Arthúr, f. 1925, og Svala (Dollý Bredt), f. 1931. Uppeldisbróðir Lillu er Þórður B. Sigurðsson, f. 1929.
Lilla giftist 1955 Milton Harvey Moss, f. í Toronto í Kanada 7.4. 1927, d. 7.1. 1998. Dætur þeirra eru: a) Anna Lisan Moss, f. í Madrid 17.1. 1956. b) Thora Laura Moss, f. í Wiesbaden 25.9. 1958. Synir hennar eru Dylan Lee, f. á Bali 23.10. 1991, og Lorenzo, f. á Bali 18.2. 2001. c) Sara Alexandra Moss, f. í Wiesbaden 15.9. 1960. 
Lilla ólst lengst af upp í Reykjavík en flutti ung utan með manni sínum. Hún dvaldi langdvölum á Spáni á sínum yngri árum en settist að á Long Island í New York og bjó þar lengst af. 
Lilla Moss var jarðsett í Green River-kirkjugarðinum í Springs, East Hampton, hinn 22. apríl. 
Ég kynntist Lillu frænku minni ekki fyrr en ég var um tvítugt. Hún var þá að nálgast fimmtugt og hafði ekki komið til Íslands í fjölda ára. Fram að því hafði hún eingöngu verið mér ókunnug frænka í útlöndum og tilvist hennar öll hulin dularfullum dýrðarljóma. Ég vissi hversu kær hún var foreldrum mínum og hve mjög þau söknuðu hennar.
Lilla frænka varð samstundis sálufélagi minn. Hún kynnti fyrir mér nýjar hliðar lífsins og ný sjónarmið. Hún varð mitt þriðja foreldri og besti vinur. Heimili Lillu í Springs, sem er í útjaðri East Hampton í New York, varð og er sá staður á jörðinni sem mér og mínum er kærastur. Persóna Lillu var samofin þessu mikla húsi sem var fullt af lífi og sál. Hver einasti hlutur átti sér sögu, en Lilla hafði einstakt lag á að verða sér úti um dýrgripi. Í kringum hana var alltaf margt fólk, á öllum aldri. Hún átti ógrynnin öll af vinum og að henni sópaðist fólk úr öllum kimum samfélagsins. Hún hafði sama aðdráttarafl á milljarðamæringa og strætisróna og allir hlutu náð fyrir augum Lillu frænku á meðan þeir höguðu sér eins og menn. Fyrir henni voru allir jafnir. Lilla var litla systir hans pabba. Í raun voru þau systkinabörn en alin upp saman á heimili frænku sinnar og manns hennar. Þau bjuggu í Reykjavík sem börn og unglingar, að undanskildum tveimur árum er þau dvöldu í Hjarðarholti í Dölum. Ég heyrði það á föður mínum þar sem hann sat tímum saman við dánarbeð systur sinnar að hugur hans leitaði mjög aftur til þeirra ára, til þess tíma er hann dragnaðist um með litla skottu, í hlutverki hins mikla verndara, enda næstum sjö árum eldri. Samband þeirra var alla tíð einstakt og kærleikurinn skilyrðislaus. 
Lilla frænka var bæði heimsborgari og náttúrubarn. Hún þoldi hvorki slorlykt né fiskiflugur, elskaði rósir, varalit og silki, hændi að sér allt sem lifði og leið best með tærnar í eigin mold. Hún kvaddi þennan heim umvafin ást, virðingu og þakklæti. Við Jan og Adam biðjum almættið að geyma traustasta vininn og óskum henni góðrar ferðar til Ríó. 
Ingveldur Þórðardóttir.
Föðursystir mín Lilla Moss er látin eftir óvenjulegt og viðburðaríkt lífshlaup. 
Ung yfirgaf hún Ísland með manni sínum Milton Moss og bjuggu þau næstu árin í Frakklandi, á Spáni og í Þýskalandi. Þau eignuðust dæturnar Önnu, Thoru og Söru. En þó svo að hjónabandið yrði langt var sambúðin stutt. Eftir nokkurra ára Evrópudvöl flutti Lilla með dæturnar til Bandaríkjanna og settist að í East Hampton á Long Island rétt fyrir utan New York-borg. 
«The Hamptons» hafa alla tíð laðað að sér skrautlegt samfélag listamanna. Þegar Lilla hafði komið sér og dætrunum fyrir í bænum Springs í byrjun sjöunda áratugarins bjuggu þar og störfuðu margir myndlistarmenn af hinum svokallaða «New York-skóla» í myndlist. Þetta voru abstraktmálarar sem aðhylltust frjálst tjáningarform og tilheyrandi bóhemskan lífsstíl. Helsta má nefna málarana Jackson Pollock og Willem de Kooning, en sá síðarnefndi var næsti nágranni og góðvinur Lillu. Í þessu frjóa og frjálsa umhverfi, í félagsskap góðra vina og sterkra persónuleika, lifði Lilla og hrærðist og fékk sín ávallt að fullu notið. Hún hafði komið sér fyrir í gömlu og stóru húsi sem á bannárunum hafði verið hverfisbarinn og átti sér þegar langa sögu. Húsið var iðulega öllum opið, enda var Lilla gestrisin með eindæmum. Oft var skotið skjólshúsi yfir alls kyns fólk og var að jafnaði fullt út úr dyrum af vinum og kunningjum. 
Lilla hafði sterka útgeislun og gott skopskyn, enda laðaðist fólk að henni og naut nærveru hennar. Í eðli sínu var hún umburðarlynd og fordómalaus en hafði ákveðnar skoðanir á mönnum og málefnum líðandi stundar, sérstaklega ef sterkri réttlætiskenndinni var misboðið. Henni blöskraði oft ranglæti heimsins og meðferð á þeim sem minna máttu sín og lá ekkert á skoðun sinni ef svo bar við. En eftir margra ára búsetu í Bandaríkjunum gerði útþráin enn vart við sig og á áttunda áratugnum bjó Lilla á Spáni. 
Þegar ég flutti til New York, rúmlega tvítug að aldri, var Lilla komin aftur til Bandaríkjanna og hafði endanlega sest að í stóra húsinu í Springs. Hún hafði þá endurnýjað kynni sín við skyldmenni sín á Íslandi, eftir áratuga fjarveru. Þó svo að ég þekkti þessa föðursystur mína nánast ekkert tók hún mér opnum örmum strax frá fyrsta degi og varð upp frá því mín helsta stuðningskona í listinni og í fjölbreyttum veruleika stórborgarlífsins. Hún var ávallt óspör á uppörvun og hvatningu og gat ætíð leiðbeint mér af sinni eðlislægu skynsemi og raunsæi. Hún kynnti mig fyrir áhugaverðum einstaklingum og litríkum heimi sem síðan hefur haft mikil áhrif á alla mína lífssýn og heimsmynd. Ég er óendanlega þakklát fyrir að sá staður þar sem ég ákvað að mennta mig og starfa skuli hafa verið heimavöllur Lillu Moss. 
Nú á þessu fallega vori er tómlegt í stóra húsinu á Lilla Lane, skógargötunni sem heitir í höfuðið á henni. En andi Lillu lifir með okkur öllum sem erum svo lánsöm að hafa fengið að kynnast þessari hjartahlýju, þokkafullu og merkilegu frænku minni. 
Blessuð sé minning Lillu Moss. 
New York, 
Margrét Theodóra Hjaltested.
