Jónas Hallgrímsson, framkvæmdastjóri Austfars og bæjarstjóri Seyðisfjarðar 1974-1984, hélt upp á sextugsafmælið 19. apríl sl. Tryggvi Harðarson, bæjarstjóri á Seyðisfirði, færði Jónasi blóm og frumsamda vísu af þessu tilefni frá Seyðisfjarðarkaupstað og Seyðisfjarðarhöfn. Vísan, sem ber heitið Jónas á Ferjunni sextugur, hljóðar svo: Lávarður Jónas af listanum B / Loksins er kominn til manns. / Farsæll í starfi þótt falsaður sé / fæðingardagurinn hans. / Starfsbróðir Karons með Ferjunni fer / framsóknarmaðurinn snjall. / Árnaðar færum við óskirnar þér, / ellina hefjum á stall! 
Þess má geta að Jónas á fleiri afmælisdaga en 19. apríl því í þjóðskrá er fæðingardagur hans skráður 17. apríl og erfiðlega hefur gengið að fá þetta leiðrétt. Ástæðan mun vera sú að læknirinn sem skrifaði fæðingarvottorðið var eitthvað utan við sig og skrifaði ranga dagsetningu á fæðingarvottorðið.
