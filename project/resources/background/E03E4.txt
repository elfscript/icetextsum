VERÐMÆTAAUKNING í íbúðarhúsnæði á höfuðborgarsvæðinu á fyrstu þremur mánuðum þessa árs nam 315 þúsund krónum á hvern íbúa svæðisins. Þetta kemur fram í Morgunkorni Greiningar Íslandsbanka.
Er vísað til þess í Morgunkorninu að samkvæmt upplýsingum frá Fasteignamati ríkisins hafi heildarverðmæti íbúðarhúsnæðis á höfuðborgarsvæðinu verið um 447 milljarðar króna um síðustu áramót. Á fyrsta ársfjórðungi þessa árs hafi verð íbúðarhúsnæðis á þessu svæði hækkað um 13%, eða 58 milljarða króna, sem jafngildi um 315 þúsund krónum á hvern íbúa. Það sé reyndar varlega áætlað því markaðsverð húsnæðis sé jafnan talsvert hærra en fasteignamat. 
Á síðasta ári hækkaði verð íbúða á höfuðborgarsvæðinu að meðaltali um 23% og kemur hækkunin á fyrsta fjórðungi þessa árs til viðbótar við þá hækkun. 
Aukin útgjöld heimilanna
«Eðli málsins samkvæmt hagnast þeir á verðhækkunum sem eiga sitt eigið húsnæði en aðrir ekki. Mestur hefur hagnaður þeirra verið sem eiga sérbýli en þær eignir hafa hækkað hvað mest í verði. Þá hefur hækkunin verið mismunandi eftir svæðum á höfuðborgarsvæðinu. Því er það ekki þannig í reynd að 315 þúsund krónur hafi fallið í skaut hvers íbúa á svæðinu vegna þessara hækkana. Það er meðaltalshækkunin og segir ekki nema hluta af sögunni. Eftir stendur samt veruleg verðmætaaukning sem hefur líklegast þegar haft nokkur áhrif til aukningar á útgjöldum heimilanna, til aukningar á einkaneyslu, lántökum, innflutningi og viðskiptahalla svo eitthvað sé nefnt,» segir Greining ÍSB.
