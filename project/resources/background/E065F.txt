Eftir Brján Jónasson brjann@mbl.is GENGID var frá samningum um sölu á Landssímahúsinu við Austurvöll í fyrrakvöld, en það hefur staðið svo til autt frá því árið 2001 þegar þessar fyrrum höfuðstöðvar Símans voru seldar einkaaðilum. Hugmyndir um hótelrekstur í húsinu hafa ekki gengið eftir, en nýr eigandi mun líklega halda sig við þær áætlanir.
Verktakafyrirtækið Magnús og Steingrímur hf., sem keypti húsnæðið ásamt nokkrum fjárfestum um mitt ár 2001, hafa því selt húsnæðið, en á þessu stigi er ekki gefið upp hver kaupandinn er. Magnús Haraldsson hjá Magnúsi og Steingrími segir að kaupandinn sé innlendur, en hann hafi óskað eftir því að nafn hans kæmi ekki fram fyrr en búið er að ganga frá lausum endum. Kaupverð er ekki gefið upp að svo komnu máli. 
Húsnæði skemmtistaðarins Nasa fylgir með í kaupunum, sem og Hótels Víkur, en ekki er ljóst á þessari stundu hvernig rekstri þessara eininga verður háttað í framtíðinni, enda nýs eiganda að ákveða, segir Magnús. 
Miðbæjarstöð Símans í húsinu
Spurður hvers vegna hafi verið ákveðið að selja segir Magnús að það hafi verið skiptar skoðanir meðal eigenda um það. Eftir að hópurinn keypti húsið fyrir fjórum árum var gert ráð fyrir að því yrði breytt í hótel. Teikningar voru unnar og segir Magnús að nýr eigandi hafi þær undir höndum. 
Eva Magnúsdóttir, upplýsingafulltrúi Símans, segir að miðbæjarstöð Símans sé enn staðsett í húsinu, og samningur hafi verið gerður til 15 ára þegar húsið var selt fyrir fjórum árum. 
Hún segir að Síminn sé þó ekki með neina starfsemi að ráði í húsinu, fyrir utan þá 1-2 starfsmenn sem þurfa reglulega að líta eftir kerfinu.
