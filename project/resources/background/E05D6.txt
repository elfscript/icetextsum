«VIÐ botnum ekkert í þessari umgengni. En það virðist eins og einhverjir komi þarna af og til og hendi ýmsu rusli og alls kyns dóti á borð við ónýta ísskápa og sófa,» segir Þórólfur Jónsson, garðyrkjustjóri Reykjavíkur, þegar Morgunblaðið leitaði viðbragða hjá honum við þeim fréttum að fólk væri að losa sig við rusl í Öskjuhlíð. 
Spurður hvort hann telji fólk með þessum hætti vera að komast undan því að borga förgunargjald hjá Sorpu segist Þórólfur eiga erfitt með að sjá það þar sem almenningur geti notað stöðvar Sorpu endurgjaldslaust þegar um almennan heimilisúrgang er að ræða. Aðspurður sagði Þórólfur ástandið í Öskjuhlíð ekki verra nú en oft áður. «Þetta er ekki stöðugt ástand, en gerist þó af og til og þá helst á kvöldin og um helgar,» segir Þórólfur og bendir á að starfsmenn garðyrkjustjóra bregðist ætíð fljótt við þegar þeir verði varir við rusl á svæðinu eða fái ábendingu þess efnis og fjarlægi það um hæl. 
Að sögn Þórólfs er alltaf eitthvað um að fólk skilji eftir einnota grill og umbúðir því tengdu, en einnig sé greinilegt að einhverjir komi með rusl sitt á bílum gagngert í þeim tilgangi að losa sig við það í Öskjuhlíðinni, því yfirleitt sé ruslið skilið eftir í Austurhluta Öskjuhlíðar, nálægt veginum sem liggi þar í gegn eða nálægt útskotum þar sem gert er ráð fyrir hægt sé að snúa bílum. «Einnig er líka eitthvað um það að fólk fari með ruslið inn á gangstíga þrátt fyrir að við höfum lokað stígunum með stórum steinhnullungum, þá er þeim einfaldlega velt til hliðar og keyrt inn á lokaða stíga,» segir Þórólfur og tekur fram að þar á bæ hafi menn ekki tök á að vera með vaktmann stöðugt á svæðinu. «Þannig að við eigum engin augljós úrræði, önnur en að höfða til samvisku almennings.»
