«Það er gaman að halda upp á stórafmæli,» segir Björn Víglundsson, formaður ÍMARK, og brosir, en 20 ár eru nú liðin frá stofnun samtakanna. «Íslenskt þjóðfélag hefur tekið miklum breytingum á þessum tíma, tækni og fjölmiðlun, sem svo vitaskuld hafa haft áhrif á stefnur og strauma í auglýsinga- og markaðsmálum. Á þessum tíma hefur fagið eflst geysilega, menntun auglýsingagerðar- og markaðsfólks aukist sem og fagmennska almennt. Það má segja að í þessum geira sameinist nú list og vísindi.» 
Mikilvægi auglýsinga- og markaðsstarfs
En hvað er ÍMARK? 
«ÍMARK, félag íslensks markaðsfólks, er félagsskapur þeirra sem starfa við eða hafa áhuga á markaðs- og auglýsingamálum í sinni víðustu mynd og eru í raun þverfagleg samtök. Markmið samtakanna er þríþætt. Í fyrsta lagi að vekja athygli á faglegu markaðsstarfi og mikilvægi þess í nútímaviðskiptaumhverfi, í öðru lagi að efla faglegt starf, fræðslu og kynningu á nýjungum í faginu og í því þriðja að vera umræðuvettvangur fyrir þau auglýsinga- og markaðstengdu efni sem eru í brennidepli hverju sinni.» 
Starfið er öflugt og viðburðaríkt að sögn Björns en tvo viðburði ber hæst á hverju ári og koma verðlaunaveitingar þá einnig við sögu. «Í október höldum við Markaðsviku ÍMARK og þá eru veitt Markaðsverðlaun samtakanna til þess fyrirtækis sem þykir hafa skarað fram úr í markaðsmálum liðins árs. Þá er líka tilkynnt val samtakanna á Markaðsmanni Íslands, sem verður þá fulltrúi Íslands við val á Markaðsmanni Norðurlanda og Markaðsmanni Evrópu. Íslenski markaðsdagurinn er hins vegar stærsti viðburður ársins, sannkallaður hápunktur í starfinu og sérstakt tilhlökkunarefni,» segir hann og brosir. 
Uppskeran þekking og lúðrar
«Í ár verður íslenski markaðsdagurinn haldinn 24. febrúar. Þá blásum við svo sannarlega til hátíðar. Um daginn er stærsta ráðstefna ársins haldin, þar sem við fáum til liðs við okkur framúrskarandi fyrirlesara, jafnt innlenda sem erlenda, en um kvöldið er uppskeruhátíð auglýsinga- og markaðsfólks. Þá eru verðlaun veitt, Lúðurinn, fyrir auglýsingar og markaðsstarf sem þótt hefur athyglisverðast eða skara fram úr á liðnu ári, en í ár mun 20 ára afmælið einnig endurspeglast í hátíðinni. Þetta er hátíð allra þeirra sem starfað hafa á þessum vettvangi á þessu tímabili, ekki einungis þeirra sem eru núna við störf. Á hátíðinni munum við einnig veita sérstök verðlaun fyrir «bestu auglýsingu allra tíma». Sá flokkur á án efa eftir að vekja margar góðar minningar. Að lúðrahátíðinni lokinni sláum við síðan upp markaðsballi sem í ár verður ennþá stærra, flottara og skemmtilegra en venjulega í tilefni afmælisins.» 
Björn segir að auglýsinga- og markaðsmál framtíðarinnar muni halda áfram að taka breytingum, því samfélagið sé breytingum undirorpið. «Nú, sem og í framtíðinni snýst, árangursríkt markaðsstarf um þverfaglega og skipulega samvinnu. Það er einfaldlega lykillinn að árangri.»
