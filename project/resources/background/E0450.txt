ÞESS er minnst í Víetnam í dag að þrjátíu ár eru liðin frá lokum Víetnamstríðsins en borgin Saigon, sem nú heitir Ho Chi Minh, féll í hendur kommúnistum á þessum degi árið 1975. Fara aðalhátíðahöld vegna þessara tímamóta einmitt fram í Ho Chi Minh í dag.
Phan Van Khai, forsætisráðherra Víetnams, lýsti því yfir í ræðu í gær að Víetnamar vildu horfa til framtíðar og að ríkisstjórn hans vildi gjarnan eiga góð samskipti við «árásaraðilana» á næstu árum, þ.e. þær þjóðir sem hlut hefðu átt að stríðinu í landinu. 
Þykir þetta til marks um þíðu í samskiptum Bandaríkjanna og Víetnams. Er einmitt gert ráð fyrir því að Khai heimsæki senn Bandaríkin og yrði hann fyrsti forsætisráðherra landsins til að koma þangað eftir lok Víetnamstríðsins. 
Talið er að þrjár milljónir Víetnama hafi beðið bana í hernaðarátökunum og 58 þúsund bandarískir hermenn.
