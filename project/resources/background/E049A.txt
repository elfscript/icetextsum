ELSTA íþróttamót landsins fór fram um síðustu helgi. Þarna er átt við Glímukeppni Íslands þar sem keppt er um elsta verðlaunagrip landsins og líklega þann verðmætasta, Grettisbeltið. Glímuhreyfingin hefur átt í dálítilli tilvistarkreppu á síðustu árum og iðkendum fækkað sem og áhorfendum á mótum. Glímumenn hafa hins vegar snúið vörn í sókn og nú sjást þess merki að íþróttin njóti meiri vinsælda en löngum áður og ný hugsun er að ná fótfestu innan hreyfingarinnar, sem m.a. miðar að því að auka útbreiðslu íþróttarinnar og kynningu. Nú hefur meira að segja verið stofnuð glímudeild í Svíþjóð sem á aðild að sænska íþróttasambandinu. Þá hafa verið gerðar breytingar á keppnisbúningum, í það minnsta hjá KR-ingum, sem komnir eru úr «sokkabuxunum» sígildu, og farnir að notast við nýtískulegri snið. Sumir hafa líka leitt hugann að því hvernig hægt sé að «markaðssetja» glímuna með árangursríkari hætti, þannig að úr verði stórviðburður ár hvert, þar sem t.d. tveir sterkustu glímumenn landsins takast á í rækilega auglýstu einvígi, ekki ósvipað og áskorendaeinvígi um heimsmeistaratign í þungavigt í hnefaleikum. Þannig mætti hugsa sér að Ólafur Oddur Sigurðsson, HSK, sendi Pétri Eyþórssyni, KR, núverandi glímukóngi, skeyti í fjölmiðlunum þar sem hann eggjaði hann til keppni. Glíman hefur allt til að bera til að geta verið hin besta skemmtun fyrir áhorfendur. Það vantar ekki átökin og glæsilega líkamsburði og hver glíma getur lengst orðið tveggja mínútna í Íslandsglímunni. Í áskorendaeinvígi mætti lengja glímuna um nokkrar mínútur. 
Það er ekki til þjóðlegri íþrótt en íslensk glíma. Og allt er gert til þess að halda í hefðirnar. Það hefur verið keppt á Íslandsmótinu í glímu um Grettisbeltið síðan 1906 og styrjaldarárin fimm féll keppni niður. Það var því glímt um Grettisbeltið í 95. sinn um helgina og að þessu sinni var keppnisstaðurinn Borgarleikhúsið. Fyrst stigu meyjarnar á svið og glímdu um Freyjumenið, sem keppt hefur verið um síðan árið 2000. Þar bar Sólveig Rós Jóhannsdóttir sigur úr býtum annað árið í röð. Talið var að baráttan um Grettisbeltið að þessu sinni stæði milli Péturs Eyþórssonar og Ólafs Odds Sigurðssonar, sem eru tveir efstu menn á styrkleikalista glímunnar. Þátttakendur í karlaglímunni voru átta. Miklar átakaglímur litu dagsins ljós í Borgarleikhúsinu en síðasta glíma mótsins, sem jafnframt var úrslitaglíman, var á milli Péturs og Ólafs. Hún var hörð og snörp og lauk með því að Pétur lagði Ólaf með glæsilegum hælkrók. Grettisbeltið er einn verðmætasti ef ekki verðmætasti verðlaunagripur í íslenskum íþróttum. Hann er úr hreinu silfri og hin langa saga gripsins gerir hann verðmætari en ella. Grettisbeltið er merkasti og sögufrægasti gripur í gjörvallri íþróttasögu Íslands og einnig sá elsti. Hefur það verið farandgripur allt frá upphafi og vinnst aldrei til eignar. Sama ólin fylgir beltinu og var á því upphaflega. Grettisbeltið var smíðað í Reykjavík af Erlendi gullsmið Magnússyni. Það er úr silfri eins og áður sagði og er mynstur þess mjög skrautlegt. Að framan er á því kringlóttur skjöldur með andlitsmynd af Gretti fornkappa Ásmundarsyni, sem var fangbragðakappi mikill. 
Glímukóngur Íslands fær Grettisbeltið til vörslu í einn mánuð eftir Íslandsglímuna en að því loknu er það lokað inni í bankahólfi. Þær hugmyndir hafa heyrst að tekin verði afsteypa af beltinu sem glímukóngur þess árs hefði þá til vörslu í eitt ár en geyma upprunalega Grettisbeltið á öruggum stað, helst þar sem almenningur getur virt það fyrir sér. Sumum innan glímuhreyfingarinnar óar við því að svo verðmætur verðlaunagripur sé ekki betur varinn. Ekki eru þó allir á einu máli um ágæti þessarar hugmyndar.
