SKRAUTLEG uppákoma varð í leik Newcastle og Aston Villa á St. James Park þar sem Villa fór óvænt með 3:0-sigur af hólmi. Samherjarnir Kieron Dyer og Lee Bowyer, leikmenn Newcastle, buðu upp á óvænt atriði undir lok leiksins. Þeir slógust eins og hundur og köttur sem endaði með því að þeim var báðum vísað af leikvelli og verða í banni þegar Newcastle mætir Manchester United í undanúrslitum ensku bikarkeppninnar sem fram fer á þúsaldarvellinum í Cardiff 17. þessa mánaðar.
Newcastle endaði leikinn með aðeins átta leikmenn. Dyer og Bowyer fengu reisupassann á 84. mínútu en tíu mínútum áður hafði Steven Taylor verið sendur í bað. 
Gareth Barry, leikmaður Aston Villa, þurfti að stía þeim Dyer og Bowyer í sundur en hann var þá nýbúinn að skora annað mark sitt úr vítaspyrnu og þriðja mark Aston Villa. 
«Þetta vill maður ekki sjá gerast á knattspyrnuvellinum og ég sá mig knúinn til að reyna að skilja þá í sundur. Ég hef aldrei orðið vitni að svona löguðu áður. Ég veit að þeir eru báðir skapmenn og miklir keppnismenn og ég trúi ekki öðru en að þeir iðrist gerða sinna,» sagði Barry eftir leikinn. 
Leikmennirnir mættu eftir leikinn á blaðamannafund með Graeme Souness knattspyrnustjóra og voru mjög lúpulegir. 
«Ég vil biðja stuðningsmenn okkar afsökunar, formanninn, samherja, alla þá sem að liðinu standa og fjölskyldu mína og þá sem urðu vitni að þessu. Ég er afar leiður yfir því sem gerðist,» sagði Bowyer. 
«Ég bið alla afsökunar. Við erum samherjar en okkur greindi á. Við hefðum aldrei átt að slást fyrir framan 50.000 manns,» sagði Dyer. 
Gordon Taylor, framkvæmdastjóri leikmannasamtaka atvinnuknattspyrnumanna, sagði í gær að Bowyer og Dyer gætu átt yfir höfði sér að verða reknir frá Newcastle. «Vinnuveitandinn hefur rétt á að reka starfsmenn ef þeir gera sig seka um alvarlegt brot í starfi og í þessu tilviki er vissulega um alvarlegan hlut að ræða. Refsingin að mínu mati hjá Newcastle ætti að verða langt bann,» sagði Taylor.
