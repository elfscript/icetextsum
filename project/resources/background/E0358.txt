LÍFIÐ getur verið eintómt grín eða fúlasta alvara. Allt veltur á því hvernig maður lítur á það. Þetta er í einni setningu megininntak nýjustu myndar Woody Allens, Melinda and Melinda, sem margir erlendir gagnrýnendur hafa lýst yfir að sé hans besta í áraraðir. Sumir hafa kosið að líkja henni við Crimes and Misdemeanors frá 1989, en þeim svipar í öllu falli saman hvað varðar að í báðum myndum segir Allen tvær samhliða sögur; aðra kómíska hina hádramatíska og vefur þær svo saman þannig að ekki verður lengur greint á milli hvor þeirra var hvað og viðkomandi vita ekki lengur hvort þeir eiga að gráta eða hlæja - rétt eins og gerist gjarnan í lífinu sjálfu. 
Melinda er miðpunktur beggja sagna, ung kona sem veit vart í hvorn fótinn hún á að stíga. Það er ástralska leikkonan Radha Mitchell sem fer með hlutverk beggja kvennanna og þykir sýna fádæma breidd og hefur hlotið einróma lof fyrir frammistöðu sína. Sem og reyndar aðrir leikarar í myndinni; Chloë Sevigny, Will Ferrell, Johnny Lee Miller og Josh Brolin. Allen leikur ekki sjálfur í myndinni en leikstýrir henni og skrifar að sjálfsögðu. Þess má geta að nánar verður fjallað um Allen og Melindu í grein í Lesbók Morgunblaðsins á morgun. ERLENDIR DÓMAR: Roger Ebert Guardian BBC Metacritic.com 54/100 Variety 80/100 (skv. metacritic) New York Times 70/100 (skv. metacritic)
