Víðir Sigurðsson skrifar frá Þýskalandi vs@mbl.is T orgovanov fór úr axlarlið þegar Essen lék gegn Dynamo Astrakhan í undanúrslitum keppninnar. Á föstudag, daginn fyrir leik, kom á ný hnykkur á öxlina, á síðustu æfingu liðsins fyrir leikinn gegn Magdeburg. Og þegar tæpar tvær mínútur voru búnar af leiknum á laugardaginn féll rússneska tröllið illa og öxlin fór úr lið á ný. Læknir Essen kippti henni í liðinn, fyrir aftan varamannabekkinn, og Torgovanov var kominn í slaginn á ný átta mínútum síðar, við gífurleg fagnaðarlæti áhorfenda í Arena Oberhausen.
«Þjálfarinn þurfti á mér að halda, þess vegna hélt ég áfram,» svaraði Torgovanov þeirri spurningu Morgunblaðsins, hvernig hann hefði getað haldið áfram svona á sig kominn. «Við erum með mjög sterka liðsheild, við þörfnumst hver annars, og við leggjum á okkur það sem til þarf. Þetta var vont en það skiptir engu máli í svona leik. Læknirinn gat komið öxlinni aftur í liðinn og þá var ekki um annað að ræða en að halda áfram.» 
Goggi er okkur geysilega mikilvægur
Torgovanov sagðist sjá mikið eftir Guðjóni Val til Gummersbach að þessu tímabili loknu. «Við erum búnir að vera jafnlengi hérna í Essen, fjögur ár, og hann hefur lært gífurlega mikið á þeim tíma. Hann er án nokkurs vafa orðinn einn besti hornamaður í heimi. Við erum góðir vinir og það er virkilega slæmt að missa hann, Goggi er geysilega mikilvægur hlekkur í okkar liði. Þú ættir að sjá okkur spila körfubolta saman - ég, Goggi og Viktor (Szilagyi) erum rosalegt lið, það getur enginn sigrað okkur!» sagði Torgovanov, léttur í lundu. Hann skoraði eitt mark í leiknum, sigurmarkið, en krækti auk þess í tvö vítaköst.
