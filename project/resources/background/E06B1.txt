Hvernig hefurðu það í dag?
«Ég er lúin en sæl með minn hlut í prófkjöri Samfylkingarinnar.»
Hvað dreymdi þig í nótt?
«Að Kári bróðir væri orðinn forsætisráðherra. Hann tók sig mjög vel út.» 
Hvað væri það besta sem gæti komið fyrir þig í dag?
«Að ég hefði tíma til að gera allt sem ég ætla að gera.» 
Ertu með eitthvert lag á heilanum?
«Til hamingju, Ísland.» 
Ef þú gætir ferðast aftur í tímann, til hvaða árs myndirðu fara og af hverju?
«Til ársins 1915 að hitta Astrid Lindgren átta ára gamla. Hún hlýtur að hafa verið ferlega skemmtilegt barn.» 
Hver er síðasta bíómyndin sem þú sást?
«Little trip to heaven.» 
Hvort er bíómynd betri; ef hún fær þig til að gráta eða hlæja?
«Einu sinni grét ég voða mikið í bíó en á síðustu árum hefur það snarminnkað. Kannski er lífið bara orðið lygilegra en nokkur bíómynd. Eða þá að ég hef engan tíma lengur til að fara í bíó.» 
Hefurðu komið til Færeyja?
«Ó, já. Ég bjó þar í fjögur ár sem lítil stúlka og færeyskan var fyrsta tungan sem ég mælti á. Pabbi var ráðinn til að tölvuvæða eyjarnar og mamma vann á leikskóla og hugsaði um okkur systkinin. Ég fór síðast fyrir sex árum með mömmu á Ólafsvöku og dansaði færeyska dansa í Sjónleikarahúsinu fram á morgun. Allir Íslendingar eiga að heimsækja Færeyjar til að upplifa hvað sjálfstæði lítillar þjóðar er mikilvægt. Færeyingar öfunda okkur mikið af því. Svo eru Færeyingar svo gestrisnir og skemmtilegir.» 
Bókin á náttborðinu?
«Engin í augnablikinu enda enginn tími gefist fyrir bóklestur. En næst ætla ég að kafa ofan í Skugga vindsins eftir Carlos Ruiz Zafón.» 
Hvað er það undarlegasta sem hefur komið fyrir þig?
«Ástin í víðasta skilningi þess orðs.» 
Hvað vildirðu verða þegar þú varst lítið barn?
«Stjórnmálamaður og rithöfundur.» 
Hvað fékk þig út í pólitík?
«Sterk sannfæring um að öllum geti liðið vel í Reykjavík.» 
Eitthvað að lokum?
«Þakkir til Reykvíkinga fyrir að hafa flykkst á kjörstað um helgina og tekið þátt í að mynda sigurstranglegan lista fyrir kosningarnar í vor. Áfram Reykjavík.»
