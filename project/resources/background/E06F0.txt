I Neðanmálsritari les í bókum nánast öll kvöld. Í þessari viku las hann ævisögu Hermans Melvilles sem fjallað er um á bókaopnunni í Lesbók í dag. Þetta er góð bók og neðanmálsritari naut lestursins. Í síðustu viku las hann In Cold Blood eftir Truman Capote sem er enn betri bók, raunar miklu betri, hreint meistaraverk. Það var líka mjög skemmtilegt að lesa með henni frábæra viðtalsbók Laurance Grobel við Capote frá 1985 þar sem Capote lætur vaða á súðum um allt og alla, þvílíkur kjaftakarl! Vikuna þar áður las neðanmálsritari meðal annars nýtt safn þýddra greina eftir franska heimspekinginn Michel Foucault, Alsæi, vald og þekking , og gluggaði meðfram í fyrirlestra Foucaults úr Collegé de France sem gefnir hafa verið út á síðustu árum. Þetta var dásamleg upprifjun á innblásnum fræðimanni sem á sér engan líkan. Og vikurnar þar á undan notaði neðanmálsritari kvöldin til þess að lesa nýtt smásagnasafn Dave Eggers, Níu nætur eftir Bernardo Carvalho, Foldu eftir Thor Vilhjálmsson og eitthvað fleira. Af þessu má ljóst vera að neðanmálsritari á afar huggulegar kvöldstundir með bókunum sínum. Og hingað til hefur hann verið bara mjög ánægður með sig, honum hefur fundist tímanum vel varið, honum þykir mikilvægt að bæta við sig bókmenntalegu kapítali um leið og starf hans kallar á mikinn lestur, hann þarf að fylgjast með, það er eiginlega lífsnauðsynlegt.
II En neðanmálsritari er ekki lengur viss. Eftir stutt spjall við nágranna sinn í vikunni hafa læðst að honum efasemdir um að hann sé að verja kvöldstundunum rétt. Nágranninn var mjög glaður enda sagðist hann græða mikla peninga þessa dagana, ekki í starfi sínu, sem hann fær þó þreföld laun neðanmálsritara fyrir að gegna, heldur af kvöldgrúski. Nágranninn sagðist nefnilega lesa allt sem hann kæmist yfir um íslenska hlutabréfamarkaðinn á kvöldin til þess að geta fjárfest með réttum hætti. Og það hafi heldur betur tekist vel undanfarið. Hann sagðist hafa «tekið stöðu» upp á einhverjar 15 til 20 milljónir í bönkunum um áramótin og haft rúmlega hálfa milljón upp úr krafsinu á viku. «Vá!» sagði neðanmálsritari. «Þetta er nú ekki mikið,» sagði nágranninn drjúgur með sig, «ekki miðað við þá sem eru með einhvern verulegan pening undir. Þeir eru með hálfa milljón á dag!» Neðanmálsritari klóraði sér í hausnum. «En hvernig gengur hjá þér?» spurði nágranninn, «ertu alltaf að lesa?» «Já, jú, einmitt, jú jú, alltaf að lesa eitthvað, já já, maður gluggar svona eitthvað í bækur á kvöldin.» «Og svo er það Lesbókin? Les-bókin, haha!» «Já, einmitt, ha!» sagði neðanmálsritari og kvaddi. 
III Neðanmálsritari hafði ekki eirð í sér til þess að setjast niður að lesa þegar heim var komið þetta kvöld. Fjögurhundruð blaðsíðna doðrantur um Melville lá á borðinu með þennan tröllvaxna afburðamann framan á kápunni en neðanmálsritari starði bara út í loftið og hugsaði með sér hvort skáldleg orð hefðu eitthvert gildi lengur. Hvers virði er að eltast við orð kvölds og morgna? Klisjurnar hrönnuðust upp í huganum um gildi orða og skáldskapar, orð eru til alls fyrst, íþrótt vammi firrð og svo framvegis. Og svo dúkkaði upp setning eftir Bacon um að orð væru viðurkennd tákn fyrir hugmyndir eins og peningar fyrir verðmæti. Já, einmitt, orð, tákn, peningar, verðmæti - í þessari röð. Hvers vegna að eltast við orð? Er ekki skynsamlegra að eyða tímanum í peninga? Á endanum reyndi neðanmálsritari að sigrast á þessu ástandi með því að hugsa um Melville og Mobý Dick . Hver er Ahab skipstjóri í þessu samhengi? Græðgin? Já, græðgin, hlakkaði í neðanmálsritara. Og peningarnir eru skrímslið í hafinu. Já, auðvitað! Þið þarna, nágrannar og aðrir peningasjúkir menn, græðgin mun fara með ykkur í gin ófreskjunnar. Eða þannig.
