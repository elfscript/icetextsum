Eftir Arnar Eggert Thoroddsen í Berlín arnart@mbl.is Í LIÐINNI viku héldu fjórar íslenskar sveitir tvenna tónleika í Berlín undir hinu skondna yfirheiti Die Isländische Klugscheißer, en Klugscheißer þýðir hrokagikkur eða «besserwisser». Hljómsveitirnar voru Skakkamanage, Borko, Hudson Wayne og Seabear og dvöldu liðsmenn og fylgdarlið í borginni í rúmlega viku, en fyrri tónleikarnir fóru fram þriðjudaginn 14. febrúar en þeir síðari á laugardaginn var, báðir í hinu vinsæla og listvæna hverfi Prenzlauer Berg. Ætla má að á bilinu tuttugu til þrjátíu senjórar og senjórítur hafi verið í þessari ferð. Var kúldrast á gólfum og dýnum hjá vinum og vandamönnum, en íslenskir listamenn eru eins og kunnugt er nokkuð fjölmennir í borginni nú um stundir. 
Meðlimir nefndra sveita tengjast allir lauslega í gegnum hina svokölluðu krúttkynslóð og voru þeir Örvar og Gunnar úr múm m.a. í för, Gunnar sá m.a. um hljóð á tónleikunum og Örvar hafði milligöngu um að skipuleggja tónleikana en hann bjó um nokkurra ára skeið í borginni. 
Fyrri tónleikarnir fóru fram á stað sem kallast NBI (Neue Berliner Initiative) og er í hinni svonefndu Menningarbruggverksmiðju eða Kulturbrauerei. Lítill og flottur staður og var lengi vel helsta bækistöð framsækinnar kjöltutölvutónlistar hér í borg. Tónleikarnir voru vel sóttir, sérstaklega af Íslendingum, sem ákváðu greinilega að stökkva á þetta fína tækifæri til að hitta langt að komna landa - og njóta frambærilegrar tónlistar um leið. 
Síðari tónleikarnir fóru svo fram á Zentrale Randlage, hreint ofursvalur en um leið notalegur staður, en innviðirnir minna mann helst á lag með Belle and Sebastian. Ekki langt frá er hinn frægi 8mm, en skemmtanaþyrstir Íslendingar hafa hertekið þann stað og gert að sínum. 
Báðir tónleikarnir heppnuðust vel, rólyndislegt jaðarkántrí Hudson Wayne fór vel í gesti og sömuleiðis melódískt nýbylgjurokk Skakkamanage. Þá tókst Seabear sömuleiðis vel að dýrka upp stemningu, en ekki er langt síðan að þetta einherjaverkefni Sindra Más Sigfússonar kom fram. Honum til aðstoðar var m.a. trymbillinn knái Númi Tómasson, sem er vel þekktur fyrir leik sinn í hljómsveitunum Mósaík og Andhéra. Þess má geta að Seabear spilaði og með hljómsveitinni The Books sunnudaginn 12. febrúar í hinu volduga leikhúsi Volksbühne. Númi kom líka við sögu hjá Borko ásamt Örvari og töluvert var um meðlimaflútt á milli sveitanna. Borko flutti tilraunakennt rafpopp og komst vel frá sínu. 
Blaðamaður leit inn á hljóðprufu fyrir síðari tónleikana og tók Borko og þau Svavar Pétur og Berglind Häsler úr Skakkamanage tali. 
«Upprunalega hugðist ég heimsækja strákanna í Kimono,» upplýsir Borko en sveitin sú var búsett í borginni síðasta haust. «Okkur datt þá í hug að setja upp tónleika um leið og svo vatt þetta bara hægt og bítandi upp á sig. Það var því ákveðið að taka nettan pakkatúr á þetta.» 
Dálæti Þjóðverja á Íslendingum er vel þekkt, og virðist vera eitthvað meira en hrein míta. 
«Það er dálítið einkennilegt að vera Íslendingur hérna,» segir Svavar. «Ónefndur aðili úr þessum stóra hópi kom t.a.m. að lokaðri barhurð einhvern tíma og hrópaði þá, «Ich bin Isländisch!» Var honum þá óðar hleypt inn. Þá sagði hann, «Ich habe keine Geld!» og þá fékk hann að drekka frítt!» 
Ýmislegt var gert sér til dundurs þessa viku auk tónlistarstúss og brugðu nokkrir sér t.d. á knattspyrnuleik á fimmtudaginn. 
Öll segja þau að þeim hafi verið tekið með kostum og kynjum. Tónleikaskipuleggjendur séu óðir og uppvægir í meira samstarf með Íslendingum og er meira en líklegt að sá góðvilji verði nýttur.
