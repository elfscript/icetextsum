Jólasveinar eru bara notaðir í nokkra daga á ári, en við viljum skoða lífið þeirra allt árið um kring ,»segja leikkonan Sigrún Edda Björnsdóttir og teiknarinn Jean-Antoine Posocco sem eru að vinna að teiknimyndasögu um það rakkarapakk sem íslensku jólasveinarnir og þeirra slekti er. Sigrún Edda ólst upp við Andrés Önd á dönsku, en Jean fékk bakteríuna átta ára á spítala þegar hann eignaðist safn af Vali og Svali blöðum, og þegar Tinni í Tíbet bættist í safnið var ekki aftur snúið. Hann lærði að teikna með því að herma eftir öðrum teiknimyndafígúrum og segir stílinn sinn svipaðan þeim sem tíðkist í Belgíu. 
Samstarf þeirra hófst fyrst þegar þau unnu saman litlar bækur um Krakkana í Kátugötu fyrir Umferðarstofu. «Áður vissum við ekkert af hvort öðru. Umferðarstofa bað mig um að gera tilboð í verkið, sem ég og gerði...« byrjar Jean að útskýra, en Sigrún Edda grípur fram í fyrir honum, «það var reyndar ég sem valdi Jean með mér,» segir hún og kemur Jean skemmtilega á óvart, «ég valdi hann úr mörgum teikningum sem ég skoðaði.» Og samvinnan tókst svo vel að þegar Jean, sem til margra ára hefur unnið við teiknimyndasögugerð ásamt því að myndskreyta barnabækur, vantaði textahöfund í bók um jólasveinana var Sigrún Edda meira en til í að taka verkefnið að sér. 
«Við settumst niður og unnum mikla forvinnu saman, eins og á karakter hvers jólasveins fyrir sig, einkenni hans og skapferli. Það var algjört samkomulag um hvernig þeir ættu að funkera. Eftir það var svo auðvelt að skrifa og auðvelt að teikna,» útskýrir Sigrún, «við vorum komin með sameiginlegan hugarheim. Brátt bættust svo Grýla, Leppalúði og Jólakötturinn í hópinn.» 
Jean vinnur myndirnar þannig að hann teiknar þær fyrst með blýanti, fer síðan ofan í línurnar með blekpenna, skannar myndirnar inn og litar þær í tölvunni. «Það er einfaldasta leiðin. Mig langaði að handmála myndirnar, en þá yrði bókin til árið 2010, svo þetta var mun betra,» segir Jean brosandi. 
Sigrún Edda segist skrifa handritið með svipuðum aðferðum og hún notar fyrir sjónvarp, «og það er allt í lagi. Ég skrifa sögurnar sem þurfa að vera skemmtilegar og samtölin eru stutt og skondin. Jean er snillingur í að bæta húmornum í sögurnar með útfærslum sínum á aðstæðum. Þetta er allt annað en að skrifa bækur. Þar þarf að búa til hugarheim í orðum, en hér sér Jean um það.» 
Bókin nefnist Rakkarapakk, en vantar enn undirtitilinn. Hún er samansett úr mörgum litlum skemmtisögum um hvern og einn jólasvein. Sagan hefst 11. desember þegar sveinarnir leggja af stað til byggða og endar á aðfangadegi. Hver jólasveinn verður tekinn fyrir í réttri röð, en svo bætast við hliðarsögur úr hversdagslífinu og Grýla kemur mikið við sögu. «Þetta verður svolítil fjölskyldusaga um heimilislífið á fjöllum,» segir Sigrún Edda. 
«Jólasveinarnir bjóða upp á endalausa möguleika og við ætlum okkur að kanna þá nánar í næstu bókum,» segir Jean. «Það er gaman að taka jólasvein og skoða hans vinkil og hvernig hann funkerar í nútímaþjóðfélagi með alla sína forneskju þegar hann reynir að aðlagast,» segir Sigrún Edda. 
Eru þetta hreinræktaðir íslenskir jólasveinar? 
«Já, þeir eru séríslenskir, húmorískir og góðlátlegir prakkarar, aðallega í því að reyna að finna sér æti. Við blöndum ekki bandaríska jólasveininum í þetta. Þeir furða sig á skóm í gluggum, og ef þeir gefa í skóinn þá er það prakkarastrik. Ef þeir fylgja siðum frá Ameríku þá er það af því að það er í tísku,» segir Sigrún Edda. 
«Margir íslenskir teiknarar hafa teiknað jólasveinana í barnabókum og víðar, en aldrei farið dýpra með persónurnar. Það hefur verið mjög gaman að einblína á hvern og einn og gefa honum karakter. Hver er Grýla? Grýla er bara nafn, en hvernig er hún innst inni í hjartanu?» spyr Jean. 
«Ég nýti mér leiklistarbakgrunninn þegar ég skrifa þessar persónur. Ég byrja á að safna þeim upplýsingum sem til eru um þær, eins og t.d Grýlu sem allir eru sammála um að sé alger pest með hófa og hala og éti börn. Í framhaldi af því er gaman að gera hana mennska með öllum sínum veikleikum. Hvað þráir hún? Hvað vill hún? Líður henni t.d. vel með útlitið? Okkar Grýla er í megrun, hún verður að ganga framhjá barnaheimilum án þess að ráðast þar inn,» segir Sigrún og skellihlær. 
Þannig að íslenskir lesendur eiga eftir að þekkja sjálfa sig í þessum karakterum? 
«Já,» segir Jean hiklaust, «Grýla og Leppalúði eru í nútíma hjónabandi. Grýla ræður öllu og aumingja Leppalúði er undirbeygður eins og aðrir karlmenn í dag.» 
Stefnið þið að útrás íslenska jólasveinsins? 
«Það þekkir enginn jólasveinana nema áhugamenn um Íslandi. En í upphafi bókarinnar verða kynningarsíður þar sem hver jólasveinn er kynntur, líkt og í bókunum um Ástrík, svo allir ættu að geta skilið bókina,» segir Jean. 
«Öll þeirra baksaga verður kynnt mjög vel í fyrstu bókinni. Þetta er séríslenskt efni en samt skemmtiefni sem upplagt gæti verið að gefa t.d. viðskiptavinum stórfyrirtækja erlendis. Kannski að við getum komið íslenska jólasveininum smátt og smátt út fyrir landsteinana. Við erum að taka á íslenskum þjóðararfi, en ég efast ekki um að aðrir geti haft gaman af,» segir Sigrún Edda, «en annars erum við bara að þessu af því að það er svo gaman,» eru þau Sigrún Edda og Jean sammála um.
