JÆJA, nú getum við Íslendingar fagnað því að frægur snillingur telst nú einn af okkur. Hann hefur aldrei búið hér, en hvað með það, hann hefur ekki hreint sakavottorð, en hvað með það, hann er dálítið klikkaður, en hvað með það, hann á vafalaust eftir að verða baggi á skattborgurum en hvað með það? Við fögnum þessu öll, ekki satt? 
Ég er ekkert svekkt yfir því að Bobby fái ríkisborgararétt á þennan hátt þó að mér undirritaðri hafi verið gert að sækja um hann eftir lögboðnum leiðum og það þrátt fyrir að eiga íslenska móður, hafa fæðst hér og alist upp meira eða minna til 16 ára aldurs. Og ekki skipti máli að þegar ég sótti um ríkisborgararéttinn þá hafði ég búið í Reykjavík með Íslendingi í tíu ár og alið honum tvö sveinbörn, nei það skipti engu, ég sótti um eins og hver annar nýbúi. En nú hafa hlutirnir breyst og fordæmið hefur verið gefið. Ég fagna því innilega vegna þess að nú getur tvíburabróðir minn sem býr í San Francisco fengið ríkisborgararétt NÚNA en ekki eftir að hafa búið hér í tvö ár eins og lögin kveða á um. 
Mundi minn, kæri bróðir, þú þarft ekki að búa á hér í tvö ár áður en þú sækir um íslenskan ríkisborgararétt eins og þér var sagt þegar þú kannaðir það fyrir u.þ.b. þremur mánuðum. Ég bendi þér einnig á að þú þarft ekki að vera með hreint sakavottorð þannig að ekki væri úr vegi að hætta að borga skatta í Ameríku sem allra fyrst og safna dálitlu áður en þú kemur heim. 
Mundi minn, fljótlega geturðu fagnað með okkur, stoltur og stæltur (og kannski dálítið ríkur) Íslendingur eins og Bobby. Já, ég fagna þessu eins og allir landar hljóta að gera og þakka Fischer karlinum fordæmið! 
TOBY SIGRÚN HERMAN, 
fjölskyldu-, náms- og 
starfsráðgjafi, 
Ægisgata 10, 
101 Reykjavík. 
Frá Toby Sigrúnu Herman
