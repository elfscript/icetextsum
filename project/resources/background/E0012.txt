«ÞETTA eru vonbrigði,» segir Valgerður Sverrisdóttir iðnaðar- og viðskiptaráðherra um fjölda kvenna í stjórnum fyrirtækja í Úrvalsvísitölu. En sagt var frá því í Viðskiptablaði Morgunblaðsins í gær að konum hefði fjölgað þar um eina í aðalfundalotu ársins og þær séu nú sex talsins af 87 stjórnarmönnum. 
«Þessir máttarstólpar í íslensku atvinnulífi hafa því miður ekki séð ástæðu til þess að gera breytingar á svo nokkru nemi,» segir Valgerður en hún sendi í febrúarbyrjun 80-90 stærstu fyrirtækjum landsins bréf þar sem hún hvatti forsvarsmenn til að beita sér fyrir því að fjölga konum í stjórn. Valgerður segir að þrátt fyrir vonbrigði sín með Úrvalsvísitölufyrirtækin þá séu þau tiltölulega fá miðað við öll þau fyrirtæki sem hún sendi bréf. 
«Ég hef nú reyndar fengið býsna margar góðar fréttir og held að ástandið sé heilt yfir miklu betra en þarna. Þegar þessari aðalfundalotu lýkur, sem styttist mjög í, þá verður farið yfir allt sviðið,» segir Valgerður og vill bíða með allar yfirlýsingar þar til niðurstaða liggur fyrir. Það verði nokkuð örugglega í næsta mánuði.
