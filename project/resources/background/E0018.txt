HÉRAÐSDÓMUR Reykjavíkur sýknaði í gær tæplega áttræða konu af kröfum tæplega sjötugs manns sem krafðist refsingar yfir konunni og 7,2 milljóna kr. bóta fyrir ólögmæta meingerð gegn friði hans og æru og persónu. Málið höfðaði maðurinn í kjölfar þess að konan kærði hann fyrir kynferðisbrot en málið gegn honum var fellt niður hjá ríkissaksóknara.
Konan hafði greinst með Alzheimer og taldi dómurinn að ekki yrði annað ráðið en að hún hafi trúað því sjálf að kæran á hendur manninum væri réttmæt. Var kæra hennar til lögreglunnar ekki talin brot á hegningarlögum. Maðurinn vísaði til þess að konan hefði komið með tilhæfulausar ásakanir í sinn garð sem hefðu leitt til mikillar streitu og sálræns álags á fjölskyldu hans. 
Dómurinn taldi m.a. að konan hefði borið fram ásakanir á hendur manninum á réttum vettvangi fyrir réttu stjórnvaldi og hefði ekki breitt út óhróður um hann í venjulegum skilningi. 
Málið dæmdi Páll Þorsteinsson héraðsdómari. Jóhannes Albert Sævarsson hrl. flutti málið fyrir manninn og Halldór H. Backman hrl. fyrir konuna.
