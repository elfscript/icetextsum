Ekki verður sagt um þau skötuhjúin Karl og Kamillu, að lánið hafi elt þau á röndum. Þau hafa orðið fyrir hverju óhappinu öðru neyðarlegra og nú er það orðið að sérstöku veðmálaefni í Bretlandi hvað hendi þau næst.
«Sjálf hjónavígslan virðist vera að breytast í einhvern grátbroslegan gamanleik og þess vegna datt okkur í hug að leyfa fólki að veðja um hvað komi næst upp á,» sagði veðmangarinn Graham Sharpe og minnti á, að fyrst hefði Elísabet drottning ákveðið að vera ekki við giftingu sonar síns og síðan hefði orðið að hætta við að láta hjónavígsluna fara fram í Windsor-kastala. Þriðja áfallið var andlát páfa en vegna þess var athöfninni frestað fram á laugardag. 
Hjá veðmálafyrirtæki Sharpes eru líkurnar á því, að Kamilla sé búin að fá nóg af klúðrinu og mæti ekki í giftinguna 1 á móti 33. Fyrir Karl eru hlutföllin 1 á móti 40 og líkurnar á því að Vilhjálmur Karlsson prins missi hringana eru 1 á móti 25. 
Ýmislegt annað getur að sjálfsögðu komið fyrir en líkurnar á blindbyl eða stórflóði eru þó ekki meiri en 1 á móti 100. Enn ólíklegra þykir, en þó kannski ekki útilokað, að geimverur lendi í Windsor á laugardaginn. Þar eru hlutföllin 1 á móti 10.000.
