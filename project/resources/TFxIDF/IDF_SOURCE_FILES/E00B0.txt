KVENNALISTI hefur verið stofnaður í Svíþjóð og var hann kynntur á blaðamannafundi í Stokkhólmi í gær. Hafði Gudrun Schyman, fyrrverandi formaður Vinstriflokksins, orð fyrir konunum.
Á fundinum í gær var engin ákveðin stefnuskrá kynnt og kom það fram hjá Schyman, að stefnan yrði mótuð smám saman af því fólki, sem gengi til liðs við flokkinn, sem hefur, í svipinn að minnsta kosti, fengið nafnið «Kvenlegt frumkvæði». Þá verður heldur ekki um að ræða neinn eiginlegan leiðtoga að því er fram kom í Dagens Nyheter . 
Auk þess að berjast fyrir hefðbundnum hagsmunamálum kvenna ætlar flokkurinn að höfða til ýmissa minnihlutahópa eins og samkynhneigðs fólks, kynskiptinga og innflytjenda. Þá var á fundinum í gær sérstakur fulltrúi «útbrunninna kvenna».
