SIGURÐUR Kári Kristjánsson, þingmaður Sjálfstæðisflokks, mælti nýlega fyrir því á Alþingi að opinber birting álagningar- og skattskráa yrði lögð af. Í athugasemdum frumvarps sem þingmaðurinn hefur lagt fram á Alþingi segir að núgildandi löggjöf leggi þá skyldu á skattstjóra landsins að leggja álagningar- og skattskrár fram til birtingar. Þeim sé og gert að auglýsa rækilega hvar og hvenær skrárnar liggi frammi.
Sigurður Kári sagði m.a., er hann mælti fyrir frumvarpinu, að ekki yrði séð að framlagning álagningar- og skattskráa, samkvæmt núgildandi löggjöf, fæli í sér annan tilgang en að gefa almenningi kost á að kynna sér fjárhagsleg málefni náungans. «Veigamestu rökin að baki frumvarpinu eru þau að telja verði að birting álagningar- og skattskráa samkvæmt ákvæðum núgildandi laga brjóti gegn rétti einstaklinga til friðhelgi einkalífs.» 
Þingmaðurinn sagði að þróunin hefði orðið sú, á síðustu árum, að framlagning álagningar- og skattskráa hefði orðið uppspretta frétta um fjárhagsleg málefni einstaklinga. «Það er orðinn árlegur viðburður að fjölmiðlar vinni upplýsingar upp úr álagningar- og skattskrám um tekjur manna. Birtir eru listar yfir tekjuhæstu einstaklingana í hverri starfsgrein, gjarnan með samanburði frá ári til árs. Leiða má líkur að því að fjölmiðlaumræða af slíku tagi feli í sér hættu á að einstaklingar verði fyrir óverðskuldaðri áreitni vegna tekna sinna, ýmist vegna þess að þær þyki of háar eða of lágar.»
