EIÐUR Smári Guðjohnsen verður nær örugglega í byrjunarliði Chelsea gegn Bayern München í Meistaradeildinni í knattspyrnu í kvöld. Eiður var á skotskónum gegn Southampton um síðustu helgi. Hann skoraði tvö mörk framhjá Finnanum Antti Niemi en í kvöld fær hann það erfiða verkefni að koma knettinum framhjá markverðinum snjalla Oliver Kahn, sem er oftast bestur þegar mest á reynir.
Finnski framherjinn Mikael Forssell verður á varamannabekknum hjá Chelsea en Jose Mourinho, knattspyrnustjóri Chelsea, ákvað að kalla Forssell inn í hópinn þar sem Mateja Kezman er í leikbanni og Arjen Robben er meiddur. Forssell, sem var í láni hjá Birmingham á síðustu leiktíð, er nýstiginn upp meiðslum - hefur verið frá í sjö mánuði.
*Chelsea og Bayern München hafa aldrei áður mæst í Evrópuleik. Chelsea hefur sjö sinnum leikið gegn þýskum liðum í Evrópukeppni, unnið fjóra, gert tvö jafntefli og tapað einum, gegn Herthu Berlin, 2:1. Í þremur heimaleikjum gegn þýskum liðum í Evrópukeppni hefur Chelsea haldið hreinu. 
*Bayern München hefur leikið fjórtán sinnum á Englandi í Evrópukeppni. Liðið hefur unnið tvo leiki, gert sjö jafntefli og tapað fimm sinnum. Bayern hefur spilað samtals 31 leik gegn ensku liði í Evrópukeppni. Liðið hefur unnið 11 þeirra, gert 12 jafntefli og tapað 8. 
*Chelsea er ósigrað í níu leikjum í röð á heimavelli í Meistaradeildinni. Síðast tapaði það á Stamford Bridge fyrir tyrkneska liðinu Besiktas, 2:0, í október 2003. 
*Mateja Kezman, Chelsea, og Martin Demichelis, Bayern, eru í banni. Glen Johnson og Alexei Smertin, Chelsea, og Michael Ballack, Robert Kovac og Hasan Salihamidzic, Bayern, verða í banni í seinni leiknum fái þeir gult spjald í leiknum í kvöld. 
*Chelsea hefur tapað tveimur leikjum af 50 á heimavelli í Evrópukeppni. 
*Bayern hefur aðeins unnið einn af síðustu 14 útileikjum sínum í Meistaradeildinni - gegn Maccabi Tel Aviv á þessari leiktíð. 
*Líkleg byrjunarlið: 
Chelsea: Peter Cech - Glen Johnson, Ricardo Carvalho, John Terry, William Gallas - Tiago, Claude Makelele, Frank Lampard - Damien Duff, Eiður Smári Guðjohnsen, Joe Cole. 
Bayern München: Oliver Kahn - Willy Sagnol, Lucio, Robert Kovac, Bixente Lizarazu - Sebastian Deisler, Torsten Frings, Michael Ballack, Bastian Schweinsteiger - Roy Makaay, Paolo Guerro. 
Dómari: Rene Temming, Hollandi.
