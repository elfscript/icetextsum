* TRYGGVI Guðmundsson skoraði sitt fyrsta mark fyrir Íslandsmeistara FH þegar þeir sigruðu Keflavík , 3:0, í deildabikarnum í knattspyrnu í Reykjaneshöll í fyrrakvöld. Tryggvi kom til FH um mánaðamótin eftir stutta dvöl hjá Stoke City en hann hefur leikið erlendis frá 1998 þegar hann fór frá ÍBV til Tromsö .
* HEIÐAR Helguson verður í liði Watford í kvöld þegar liðið mætir Plymouth í miklum fallslag í ensku 1. deildinni. Heiðar gat ekki leikið með Watford um nýliðna helgi vegna meiðslanna sem hann hlaut í landsleiknum gegn Króatíu . 
* ÓVÍST er hvort Bjarni Guðjónsson leiki með Plymouth. Hann missti af leik liðsins gegn Cardiff vegna meiðsla í læri sem hann hlaut í landsleiknum gegn Ítalíu í síðustu viku og fer í próf í dag þar sem tekin verður ákvörðun um hvort hann spili. 
* ÞRJÚ félög í A-deild deildabikarsins hafa fengið þann úrskurð að hafa tapað leikjum 0:3 þar sem þau notuðu leikmenn sem áttu að vera í leikbanni vegna þriggja gulra spjalda. Keflavík notaði Gest Gylfason gegn Þrótti R., Grindavík notaði Svein Steingrímsson gegn Víkingi R. og Völsungur notaði Jón H. Jóhannsson gegn FH . Í öllum tilvikum tapaði liðið sem var með ólöglegan leikmann, þannig að það er aðeins markatala leikjanna sem breytist. 
* ÓÐINN Björn Þorsteinsson úr FH , bætti árangur sinn í kúluvarpi á móti í Kaplakrika í gærkvöldi. Hann varpaði kúlunni 18,00 metra en átti áður best innanhúss 17,75 metra. 
* HAFSTEINN Rúnarsson , knattspyrnumaður úr Keflavík , er genginn til liðs við úrvalsdeildarlið Grindavíkur. Hafsteinn er 21 árs sóknarmaður og hefur leikið 3 leiki með Keflavík í efstu deild en spilaði seinni hluta síðasta tímabils með Reyni úr Sandgerði . 
* RAGNHILDUR Sigurðardóttir gerði það gott á borðtennismóti í Noregi um helgina,krækti sér í þrenn gullverðlaun og ein silfurverðlaun. Ragnhildur sigraði í einliðaleik, tvíliðaleik og tvenndarleik. 
* JAMES Beattie leikur ekki með Everton í ensku úrvalsdeildinni í knattspyrnu næstu þrjár vikurnar í það minnsta. Beattie meiddist á hné á æfingu á föstudaginn og David Moyes, knattspyrnustjóri Everton , sagði í gær að meiðslin hefðu reynst verri en búist var við í fyrstu. 
* ÞÝSKI landsliðsmaðurinn Thomas Hitzlsperger sem leikur með Aston Villa hefur ákveðið að gera tveggja ára samning við Stuttgart en samningur hans við Villa rennur út í sumar. Bayer Leverskusen og Werder Bremen hafa eins og Stuttgart verið á höttunum eftir leikmanninum sem heldur upp á 23 ára afmæli sitt í dag.
