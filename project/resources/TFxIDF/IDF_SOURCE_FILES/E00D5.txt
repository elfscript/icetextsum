Reykjavíkurflugvöllur
MIKIL umræða hefur að undanförnu farið fram um framtíð Reykjavíkurflugvallar.
Innan tíðar munum við verða að taka við rekstri Keflavíkurflugvallar. Rekstur tveggja, í raun millilandaflugvalla, sem eru svo stutt hvor frá öðrum tel ég vera allsendis fáránlegan. Það er því e.t.v. rétt að flytja innanlandsflugið frá Reykjavík til Keflavíkur. Þegar þau rök hafa bæst við að innan tíðar verður Keflavíkurvegurinn tvöföld hraðbraut er það kannski skynsamlegast. 
Ég hef hins vegar taugar til Reykjavíkurflugvallar, en þá yrði hann að mínu mati að vera ein braut. Ég sá í sjónvarpinu fyrir nokkru hugmynd um Reykjavíkurflugvöll með einni braut, sem lá frá norðri til suðurs. Þessi hugmynd hugnast mér vel. Auðvitað yrði einhvern tímann að aflýsa flugi frá Reykjavík en þá yrði Keflavíkurflugvöllur til vara. Það væri reyndar fróðlegt að gerð verði rannsókn á því hversu oft aflýsa hefði þurf flugi frá Reykjavíkurflugvelli með norður-suðurbraut t.d. síðustu þrjú ár. Miða þyrfti við að fært hefði verið á aðra flugvelli. 
Með norður-suðurbraut mundi Vatnsmýrin verða eitt heildstætt skipulagssvæði. Austur-vesturbraut klýfur svæðið hins vegar í tvennt og ég sé ekki að þá væri hægt að skipuleggja það af nokkru viti utan um slíkt mannvirki. 
Ég tel að þeir sem hafna Reykjavíkurflugvelli með einni braut séu að hafna Reykjavíkurflugvelli alfarið og séu því í raun liðsmenn þeirra sem engan flugvöll vilja. Slíkir eru hagsmunir höfuðborgarsvæðisins og reyndar þjóðfélagsins alls af því að styrkja miðborg Reykjavíkur og þétta byggð. 
Þið sem viljið Reykjavíkurflugvöll skuluð ekki gleyma þeirri einföldu staðreynd að það besta er versti óvinur þess góða. Sættumst því á að Reykjavíkurflugvöllur verði áfram sem ein norður-suðurbraut. 
Kristinn Ó. Magnússon, 
Hjallabraut 43, Hafnarfirði. 
Karakter?
Nú er alltaf talað um karakter í fjölmiðlum, meira segja þegar verið er að fjalla um íslensku hænuna. Þetta tröllríður öllu núna. Ég lýsi eftir íslensku orði yfir karakter sem nota mætti frekar. 
Fyrrverandi bóndi.
