SELLÓSVÍTURNAR sex, er Bach samdi 1717-23, þykja standa jafnfætis sónötum hans og partítum fyrir fiðlu sem óumdeilanlega stórbrotnustu einleikstónverk allra tíma fyrir þessi hljóðfæri. Þær urðu til í miðri sex ára starfsdvöl Bachs hjá smáfursta nokkrum, Leopold af Köthen. Hans er nú aðeins minnzt sem tónelsks vinar og velgjörðarmanns snillingsins frá Eisenach, enda samdi Bach sum fremstu veraldlegu tónverk sín (hirðin var Calvinstrúar og kirkjutónlist því í lágmarki) á þessu sennilega affarasælasta æviskeiði sínu. 
Aðeins brá skugga á þegar Maria Barbara, fyrri kona Bachs, lézt skyndilega 1720. Mætti af því ímynda sér að persónulegur harmur hafi ljáð sellóverkunum aukna dýpt (einkum verður manni hugsað til Saraböndu 5. svítu), þó ekkert verði um það fullyrt. Eftir er aðeins að nefna á snöggu stikli að Svíturnar náðu furðuseint athygli heimsins, eða ekki fyrr en upp úr næstsíðustu aldamótum - einkum fyrir atbeina spænska galdramannsins Pablos Casals. Veröld sellóleikara hefur síðan ekki verið söm. 
Líklega hafa Svíturnar aðeins verið fluttar í heild einu sinni áður hér á landi af sama manni, þ.e. Sigurði Halldórssyni í Skálholti á 250. dánarári Bachs 2000, þar sem að vísu liðu tvær vikur á milli fyrri og seinni tónleika. Síðasti heildarflutningur var í september sama ár þegar Gunnar Kvaran og fjórir nemendur hans, þ.ám. Sigurður, skiptu með sér bálkinum í Langholtskirkju. 
Það var því verulegur viðburður þegar Gunnar flutti allar svíturnar á tvennum tónleikum í Salnum sl. laugar- og sunnudagskvöld við fjölmenna aðsókn. Það er óneitanlega þrekvirki að höndla jafnmikil og vandmeðfarin snilldarverk á jafnstuttu bili, þar sem hvert á sín sérstöku skapgerðareinkenni innan ramma frönsku dansasvítunnar. Á móti má fallast á fullyrðingu tónleikaskrár að leiknar í heild myndi svíturnar «ótrúlegt listrænt samræmi». Þó væntanlega í víðasta skilningi, enda voru svíturnar ekki fluttar hér í númeraröð. Sjálfsagt réðst röð Gunnars af samhengi fyrirsagna hans við hverja svítu: «Bæn», «Gæska og góðvild», «Sigur andans», «Fegurð og fullkomleiki», «Krossfesting» og «Upprisa». 
Svíta nr. 2 d-moll var vissulega túlkuð sem innhverf hugleiðsla í tónum, einkum Prelúdían og ekki síður Sarabandan, er var strokin af sterkri tilfinningu. Hún var mótuð af afar persónulegri dýnamík, er einnig einkenndi marga hæga þætti seinni svítnanna og jók þeim dulúð og spennu, einkarlega með veikasta enda styrkskalans. Hins vegar var sjaldnast beitt hefðbundnum bergmálsstyrkbrigðum ( f - p ), jafnvel ekki þar sem maður bjóst mest við þeim eins og í fagurlega dansandi Menúettum I &II.; Svítan tókst í heild mjög vel, en hröðu 16.- partarunur lokagikksins hefðu þó mátt vera nákvæmari. 
4. Svítan í Es-dúr átti framan af erfitt uppdráttar sakir áberandi óhreinnar inntónunar. Courantan var furðuhæg en þó fótnett, og Sarabandan, eins og allar saraböndur hjá Gunnari, syngjandi íhugul. Bourréin tvö héldu sínum heillandi franska hálendisþokka þar sem kinkað var kolli til upphafshyggju seinni ára með stakkatóum á 4.-pörtum þótt drægi svolítið úr andstæðum þáttahluta að mála ekki II breiðari strokum. Gikkurinn var að mínu viti nærri löturhægur, en sveiflaðist samt furðuvel. 
Þriðja sagnadansasvíta Bachs án orða - í C-dúr - var aftur á móti tandurhrein (nema helzt Allemandan) og skartaði í Prelúdíunni fyrrnefndri dulúðardýnamík Gunnars í ríkum mæli, þó bassanóturnar væru léttstígari en algengast er. Þótt Courantan sæti bráðvel, bar eðalborin kyrrð Saraböndunnar af sem gull af eiri. Bourréin vinsælu lýstu ódrepandi bjartsýni með vel mótuðum bergmálsandstæðum og smekklega liprum skrautnótum í endurtekningum. Einnig þessi Gikkur var heldur hægur, en skilaði samt smitandi dansgleði sveitamanna með seiðandi sekkjapípudrunum á pedalköflum. 
Seinni tónleikarnir
Seinna svítukvöld Gunnars Kvaran hófst með nr. 1 í G-dúr, þar sem Prelúdían endar á «innbyggðu» crescendói eftir stuttan bariolage-sprett á A-streng. Allir þættir voru glæsilega leiknir, einkum tindilfættu Menúettarnir og Gikkurinn, og Sarabandan var hrífandi fögur í tignum höfga sínum. 
Var þá komið að síðustu og tæknilega erfiðustu svítum settsins. Nr. 5 í c-moll er fyrir stillinguna C-G-d-g (heiltónslækkaðan efsta streng) til að ná betur hljómgripum. Bogatækni sellistans virtist hér stundum láta á sjá, ef marka mátti aukahljóð frá opnum grannstrengjum aftarlega í Prelúdíunni. Um innlifunina þurfti þó hvergi að efast, eins og heyra mátti í Allemöndunni. Hafi Courantan verkað frekar tætingsleg, var Sarabandan hins vegar ótrúlega djúp. Hún sker sig bæði að rithætti og áhrifamætti úr öllum hinum saraböndum bálksins með aðeins örfáum nótum, og fór innsýn Gunnars þar á nánast gegnlýsandi kostum í sérlega hugfengri túlkun. Boginn stríddi enn svolítið í spiccato-tiplandi Gavottunum, en Gikkurinn var aftur á móti blessunarlega laus við þá tilgerðarlegu ofpunktun sem hann þarf oft að sæta. 
Hin háttlæga Svíta nr. 6 í D-dúr má óhætt kalla að kóróni svítubálk Bachs. Er það ekki sízt hvað kröfur til spiltækni varðar, enda á mörkum hins mögulega að skila tvígripum hennar lýtalausum í háum þumallegum á miklum hraða. Þumalpósísjóna var síður þörf á fimm strengja smásellóið (með viðbótar e'-streng) sem svítan var upphaflega hugsuð fyrir; líklega svonefnt «violoncello piccolo», þótt enn sé á huldu hvernig hljóðfæri frumflytjandans í Köthen leit út - hvort sem sá hafi verið gömbuvirtúósinn C.F. Abel, eins og Árni Heimir Ingólfsson taldi í skemmtilegri tónskrárgrein, eða hirðsellistinn B. C. Lini[g]ke. 
Gaman hefði verið að geta sagt að einleikari umrædds sunnudagskvölds hefði sýnt fullt og óskorað vald á öllum tækniþrautum þessa óvenjukröfuharða meistaraverks, enda hefði það jafnazt á við framlag mestu virtúósa í heimi. En fleira er til í tónlist en tæknisýningar, og í ómsjá Bachs kemur ævinlega fram hvort menn eigi verðugt erindi með tjáningu sinni. Það ræðst vissulega af tónnæmi túlkandans - en engu síður af innlifun hans, auðmýkt og einlægni. Enda gerðist hið merkilega, að eyrað fór smátt og smátt að hafna hismi fyrir kjarna. 
Gunnar Kvaran afrekaði hér það kraftaverk að beina athygli hlustenda að sjálfri sál tónlistarinnar. Slíkt er fáum gefið, og engum að erindislausu. 
Ríkarður Ö. Pálsson
