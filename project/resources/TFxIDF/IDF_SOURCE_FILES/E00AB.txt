HALLDÓR Ásgrímsson forsætisráðherra ítrekaði á Alþingi í gær að ríkisstjórnin legðist gegn því að selja Símann án grunnnetsins. «Ríkisstjórnin hefur lagst gegn því á þeim forsendum að hvergi í Evrópu hafi grunnnet verið aðskilið við einkavæðingu fjarskiptafyrirtækja.»
Ráðherra sagði einnig að lagaumhverfið á Evrópska efnahagssvæðinu gerði ráð fyrir samkeppni í rekstri grunnneta í fjarskiptageiranum. 
Þá sagði hann að fjarskiptalögin íslensku gæfu skýr fyrirmæli um aðgang samkeppnisaðila inn á grunnnet markaðsráðandi aðila. 
Að endingu sagði hann að Póst- og fjarskiptastofnun og Samkeppnisstofnun hefðu úrræði til inngripa, ef ekki yrði farið að lögum í þessu sambandi. 
Forystumenn Samfylkingar og Frjálslynda flokksins vilja skilja grunnnet Símans eftir hjá ríkinu, en forystumenn Vinstri grænna vilja alls ekki selja Símann; hvorki með eða án grunnnets.
