Það var hrein og klár tilviljun sem réð því að við fengum ekkert á okkur,» segir Ari Jóhannes Hauksson, reykkafari hjá Slökkviliði höfuðborgarsvæðisins, sem lenti í stórhættu vegna gassprengingar í eldsvoðanum við Rósarima í gær. Við banaslysi lá þegar gaskútur við útigrill sprakk nánast framan í hann og félaga hans, Guðmund Guðjónsson, er þeir ætluðu að ráðast að eldinum í húsinu í gegnum svalir norðanmegin.
Tréverkið tættist í sundur við sprenginguna
«Þegar ég var að fara yfir grindverkið varð sprengingin og brak fór í gegnum girðinguna,» sagði Ari. «Báðir fengum við mikla höggbylgju á okkur en þeir reykkafarar sem þegar voru komnir inn í húsið fundu ekki fyrir kraftinum þótt þeir heyrðu sprengignýinn,» sagði hann. 
Sprengjutætlur rifu í sundur trégrindverkið eins og þunna rúðu og munaði tveimur skrefum að Guðmundur lenti í skotlínunni með ófyrirséðum afleiðinum. Miðað við kraft og verksummerki hefði hver sem hefði staðið í skotlínunni fengið brakið í gegnum sig og hlotið bráðan bana. «Það fyrsta sem komst að hjá okkur eftir sprenginguna var að kanna ástand félaga okkar inni í húsinu,» sagði hann. «Við heyrðum í þeim í fjarskiptunum og létti mikið við að heyra að það væri allt í lagi með þá.» 
Ari bætir því við að ef ekkert svar hefði borist frá félögunum hefðu þeir Guðmundur farið inn í húsið sunnanmegin þeim til bjargar. 
«Þessir gaskútar eru mjög víða núorðið og það má segja að slökkviliðsstarfið er eitt hættulegasta starf á friðartímum,» sagði Ari. «Þessi atburður sannar það enn eina ferðina að starfið er gríðarlega hættulegt. Sem betur fer höfum við verið lausir við slys á okkar mannskap. En þetta minnir okkur á að fara varlega gagnvart gaskútum. Við hefðum þess vegna getað verið komnir inn á svalirnar.» 
Guðmundur benti á að slökkviliðsmenn fylgja ströngum reglum um hvernig sækja skuli að eldi og beita öllum þeim öryggisaðferðum sem þeir geta beitt til að draga úr líkum á slysum. «En sumt verður ekki fyrirséð eins og þetta,» sagði Guðmundur.
