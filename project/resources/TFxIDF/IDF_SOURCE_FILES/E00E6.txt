UNDIRRITAÐUR skrifaði grein í Morgunblaðið hinn 23. mars sl. sem bar heitið «Vinnubrögð Umferðarstofu».
Sigurður Helgason svarar grein minni fyrir hönd Umferðarstofu daginn eftir með greininni «Hagur almennings skiptir mestu». 
Sigurður Helgason segir að ég fari með «dæmalausar rangfærslur». Sigurður ætti að kynna sér hlutina betur áður en hann ásakar menn um rangfærslur. Ég skil vel afstöðu hans, en sannleikanum verða menn sárreiðastir. Hann fer ekki rétt með í greininni og svarið er ekki í samræmi við grein mína. 
Með þessum skrifum mínum var ég að benda á að það er stórt gat í því kerfi sem kallast umferðaröryggi á atvinnubifreiðum. Kerfið virkar ekki vegna þess að eftirlitsþáttinn vantar og lög og reglur ná ekki nema til hluta af þessu kerfi, því það vantar skilgreiningu á því hver séu mörkin á milli atvinnustétta. 
Ég nefni í grein minni að Umferðarstofa tali ekki um neitt annað en bílbelti og notkun þeirra. Bílbelti eru ekki forvörn heldur til að draga úr áhrifum slysa. Umferðarstofa virðist lítið sem ekkert tala um forvarnir í sínum áróðri til þjóðarinnar. 
Sigurður Helgason talar um að ég fullyrði að notkun bílbelta bjargi ekki mannslífum. 
Það segi ég ekki. Bílbelti geta bæði orðið tjónvaldar og bjargað mannslífum, það fer eftir aðstæðum hverju sinni. Að alhæfa eitthvað, sem við vitum ekki um, á ekki rétt á sér. 
Varðandi umferðarfræðslu Umferðarstofu þá er hún hvorki fugl né fiskur og ég tel henni best borgið í skólum landsins því að Umferðarstofa leggur of mikið upp úr kostnaðarhlið málsins og almenningur er hafður að féþúfu. 
Ökumenn breyttra jeppabifreiða, sem gera fjallaakstur (eða túristaakstur) að atvinnu þurfa ekki meirapróf, þó svo að það sé tekið fram í umferðarlögum, því að greiðsla fyrir aksturinn fer ekki fram í bifreiðinni sjálfri, heldur t.d. gegnum annan og þriðja aðila, svo sem ferðaskrifstofur, hótel, bílaleigur og bílaumboð. Allir þessir aðilar hafa notað sér þetta og aka sínum viðskiptavinum. Máli mínu til stuðnings þá eru til lögregluskýrslur um þessi mál. Þarna er gat í kerfinu að mínu mati. 
Ég fékk álit Umferðarstofu á sínum tíma um sérútbúnar bifreiðar, t.d. til fjallaferða. Umferðarstofa var sammála mér um að þessi akstur jeppabifreiða ætti einungis við fjallaferðir. 
Ég bað Umferðarstofu um aðstoð í þessu máli, hvað hefur gerst í málinu? Ekkert. Umferðarstofa forðast að nefna þessa hluti á nafn. 
Mikið breyttir jeppabílar koma nánast strípaðir í skoðun og jafnvel ekki með stuðara, þarna er verið að halda þyngd bílsins í lágmarki. Eftir að þessir bílar hafa verið skoðaðir er hlaðið á þá alls konar aukahlutum, langt umfram eigin þyngd bílsins. Eftirlitsþátturinn er lítill sem enginn, lög og reglur ná aðeins til hluta af þessu kerfi sem er til staðar, en það þarf einhvern til að framfylgja þeim. Á meðan vísar hver á annan. 
Þetta eru staðreyndir sem allir gera sér grein fyrir nema Umferðarstofa og þeir sem eiga að sjá um þessa hluti. Og því segi ég að hagsmunaaðilar ráði því sem þeir vilja ráða í öryggismálum á Umferðarstofu. Höfundur er leigubílstjóri.
