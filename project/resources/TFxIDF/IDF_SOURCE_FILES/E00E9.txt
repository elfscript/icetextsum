HÉR fer skólabókardæmi um það að kvikmynd stendur og fellur með handritinu. Ef sagan, framvindan og samtölin eru í ólagi þá mengar það út frá sér eins og versta krabbamein sem leggst á alla aðra þætti kvikmyndagerðarinnar, leikstjórn sem leikframmistöðu, og gengur af myndinni dauðri. 
Meiningin er góð. Grunninntakið einnig. Saga af ungum 12 ára dreng sem flýr þrælkunarbúðir andófsmanna í Búlgaríu kommúnismans árið 1952 og þarf að koma sér á einn eða annan hátt til Danmerkur, án þess að hann viti beint ástæðuna fyrir nákvæmlega þeim áningarstaðnum. En strax á fyrstu metrunum fara hin illkynja einkenni að koma í ljós í handritinu. Stráksa gengur nánast allt í haginn, flýr fangabúðir og yfir þaulvöktuð landamærin eins og ekkert sé auðveldara, skutlar sér um borð í næsta skip og getur hæglega gert sig skiljanlegan við ítalskan háseta sem hjálpar honum, líkt og allir aðrir sem verða á vegi hans. Hvort sem er á Ítalíu eða í Sviss leikur lánið við hann, hann virðist vera á réttum tíma á réttum stað, hittir fólk sem skilur hann fullkomlega, spyr engra spurning en vill samt allt fyrir hann gera. Þvílíkt lán í óláni. 
Skarphéðinn Guðmundsson
