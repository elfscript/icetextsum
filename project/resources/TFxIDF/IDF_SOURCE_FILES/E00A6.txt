NÚ UM stundir er mikið talað um styttingu náms til stúdentsprófs. Á heimasíðu minni er töluvert efni tengt þeirri ákvörðun.
Nú hafa menn horft í aðrar áttir og það niður á grunnskólann. Menn sjá þar sóknarfæri þar sem grunnskólinn hefur verið lengdur um tvö ár. 
Í bókhaldi er þessi staðhæfing rétt, en í fræðinni röng. Þegar togað er í stystu endanna, þ.e. 7 1/2 mánaða skólanna og gert ráð fyrir að allir skólar landsins nái yfir 180 nemendadaga næst 72 vikna aukning. En þessi aukning er gerð á tíu árum svo í stað lengjunnar erum við með tíu rúnstykki. 
Í þessari grein ætla ég ekki að upptelja viðbætur en vísa í samanburð á aðalnámskrá grunnskólans árið 2001 og 1991. Þá sjá menn væntanlega að viðbætur s.s. námsefni og námsgreinar þekja meir en 7,2 vikna lengingu á ári. 
Því skal í upphafi varað við þeirri kenningu að hægt sé að bæta nýtinguna á grunnskólanum eða m.ö.o. auka hraðann á menntabandinu um 20%.(1) 
Fjölþarfa- eða kennitöluskóli
Í Netlu, vefriti rannsóknarstofnunar KHÍ, skrifar Hreinn Þorkelsson skemmtilega grein. Eins og nafnið ber með sér skilgreinir Hreinn fjölþarfakennslu, kennslu miðað við þarfir einstaklingsins, þ.e. einstaklingsmiðað nám, en kennitölukennsla er miðuð við að allir á sama ári séu í sama bekk og samskonar námi. 
En bíðum við. Er hægt að hræra saman eftirfarandi uppskrift: 
50% aukning á einstaklingsmiðuðu námi 
30% viðbót vegna skóla án aðgreiningar 
20% samþjappað grunnskólanám 
Nei! Útkoman er ekki 100% grunnskóli. Með sanngirni væri hægt að tala um 60% grunnskóla. Ef það er rétt er verið að gjaldfella grunnskólann um 40%. 
Hvað á að gera við krógann? 
Hugmyndin um styttinguna kom fram 2001. Fjölmargir voru til kallaðir og skýrslur hlóðust upp. Smátt og smátt gerðu menn sér grein fyrir því að þetta var flóknara en að stytta pils. Þeir sem minnstu yfirsýn höfðu (sbr. orð Þorg.Gunn) töldu að allar þessar styttingar væru nú þegar innbyggðar í núverandi kerfi. Og ég er víst einn af þessum afdalabúum. 
En þá tók Einbjörn að toga í Tvíbjörn. 
Ef þetta er ekki hægt á framhaldsskólastigi hvað þá með grunnskólastigið? 
Ég var staddur á rauðu ljósi og fréttatíminn í útvarpinu. Þar kom einn sérfræðingurinn og tjáði landsmönnum að lausnin væri fundin. Hún væri í samþjöppun náms á miðstigi grunnskólans. Þetta var í fyrsta skipti sem ég heyrði þessa lausn og svo var með allmarga, sérlega kennara á miðstigi. 
Ég ók næstum upp á umferðareyju. 
Um miðjan mars 2005 voru þeir stjórnmálamenn sem tjáðu sig um námskrá grunnskólans í fyrirspurnatíma á Alþingi sammála um að sóknarfærin væru í grunnskólanum.(2) 
Svo langt gekk þetta að menntamálaráðherra hrósaði þingmönnum fyrir að sjá ljósið og boða fagnaðarerindið. 
Fyrir mér er þetta líkt og þegar skrattinn fór að skapa. Úr því varð hárlaus skepna sem Lykla-Pétur aumkaði sig yfir og gaf feld. Þannig varð til köttur (Þjóðsögur Jóns Árnasonar). 
Menn töldu að með lengingu grunnskólans mætti auka fjölbreytni og valmöguleika námsins. Svo er ekki. Ef viðmiðunarstundatöflur (3) grunnskóla eru skoðaðar á að kenna í efstu bekkjunum 37 kest. Á viku. Flestir skólar skipta þessum stundum í kjarna og val. Í kjarnanámi í dag eru flestir skólar með 29 kest. í kjarna og þar með ekki nema 8 valkvæðar kennslustundir. Yfirleitt er helmingurinn svokallað bundið val, þ.e. bundið við grunnnám í bóknámsgreinum. (4) Ef á að þjappa í grunnskólanum er ljóst að vægi bóknáms mun enn aukast en verk- og listgreinar sitja á hakanum. 
Vonandi telst ég hafa reist nokkrar stoðir (eða spjót) gegn boðun fagnaðarerindisins. 
Hitt er svo fróðleg yfirlýsing að efnislega sagði menntamálaráðherrann (aðspurð af JG) að breytingin kosti ekki neitt. (2) 
Hvað gera Danir þá?
Óþarfi er fyrir þjóð mína (lesist sem embættismenn m.m.rn.) að finna upp hjólið. Þróunin þar er á þann veg að æ fleiri nemendur fara í svokallaðan 10. klasse eftir grunnskólanám. Danir telja nefnilega með gamla laginu og efsti bekkur grunnskólans er sá níundi. 
Þeir bera fyrir sig þá röksemd að margir telja sig ekki hafa þroska og vilja styrkja sig og hæfileika sína. Þá nefna þeir einnig að slík festa dragi úr brottfalli og nemendur öðlist meiri stefnufestu. Svo sé þessi 10. bekkur sú brúarfesta sem tengi skólastigin. 
Að svo mæltu er ljóst að ég vara (stjórnmála)menn við þeirri hugmynd að hægt sé með tiltölulega einföldum (og kostnaðarlausum) hætti að krukka í viðkvæman íslenska grunnskólann. Hann er jafn viðkvæmur og íslenski gróðurinn. 
---------- 
(1) Netla Veftímarit um uppeldi og menntun : 
Hreinn Þorkelsson 
Hvort viljum við fjölþarfa- 
eða kennitöluskóla? (14.mars 05) 
(2) Alþingistíðindi 16.mars: Fyrirspurn um námskrá (BGS) 
(3) Aðalnámskrá grunnskóla (m.m.rn. 2003) 
(4) Ingólfur Ármannsson: Könnun á valgreinum grunnskóla (2003) Höfundur er námsráðgjafi.
