FLEST íslensk fyrirtæki eru smáfyrirtæki með litla veltu. Árið 2003 höfðu t.d. 74% íslenskra fyrirtækja 2-9 starfsmenn á launaskrá. Smáfyrirtæki hafa sjaldan ráð á því að sérhæfa sig eða ráða sérfræðinga til starfa. Nýleg bresk könnun bendir til að víða sé pottur brotinn í minni fyrirtækjum varðandi miðlun þekkingar. Megnið af þeirri þekkingu sem þróaðist í fyrirtækjunum var tilviljunarkennd og hún spratt fram af handahófi við dagleg störf. Aðeins litlum hluta af hinni tilviljanakenndu þekkingu var hins vegar miðlað, munnlega eða skriflega, til annarra einstaklinga eða stjórnenda. Flestir stjórnendur virtust einblína á skyndigróða og það hafði þau áhrif að ný þekking glataðist yfirleitt út úr fyrirtækjunum. Þessar niðurstöður benda til þess að í mörgum tilvikum sé ekki litið á þekkingu og miðlun hennar sem hluta af samkeppnishæfni minni fyrirtækja. Hér er komin ein skýring á því að allt að 80% nýrra fyrirtækja hætta rekstri á fyrstu árum rekstrar. Könnun sem framkvæmd var við Háskólann á Akureyri síðastliðið sumar bendir til að íslensk smáfyrirtæki búi á margan hátt við svipaðan vanda og hin bresku í þessu tilliti.
Þekkingarstjórnun
Þekkingarstjórnun hefur verið að ryðja sér til rúms á liðnum árum og á upptök sín meðal stórra alþjóðlegra fyrirtækja. Hún felst í því að nýta upplýsingatækni, skipulag og stjórnunaraðferðir til að virkja, skrá, miðla og nýta þekkingu til að bæta árangur fyrirtækja og stofnana. Minni fyrirtæki hafa í flestum tilvikum tiltölulega einföld tölvukerfi og hafa síður bolmagn til að fjárfesta í gagnagrunnum, ákvarðanatökukerfum og öðrum flóknum búnaði. Þau geta hins vegar notað aðrar leiðir til að virkja þekkingu starfsfólks. Hér er brýnt að móta þekkingarmiðaða menningu innan fyrirtækja. Þar má nefna að nota tölvupóst markvisst, halda þekkingarfundi eftir að verkefnum er lokið til að læra af mistökum, efla hópstarf þar sem þekkingu er miðlað, gera tilraunir í starfi og láta fólk segja reynslusögur. Rannsóknir benda til að aðstaða og tími til samveru séu mikilvæg í þessu sambandi. Þá er mikilvægt að stjórnendur sýni slíkum vinnubrögðum hvatningu og stuðning í verki. 
Ríkulegur ávinningur
Margar rannsóknir benda til að þekkingarstjórnun skili ríkulegum árangri: Hún eflir nýsköpun í fyrirtækjum, eykur ánægju viðskiptavina og framleiðni og gerir vinnustaði meira aðlaðandi í augum starfsfólks. Þessir þættir, auk annarra, geta fækkað gjaldþrotum smærri fyrirtækja, aukið atvinnu og eflt þjóðartekjur. Stjórnendur íslenskra fyrirtækja, stjórnvöld sem hagsmunasamtök í atvinnulífi ættu því að kynna sér vel aðferðir þekkingarstjórnunar. Ég vil benda þeim sem vilja kynna sér efnið frekar á heimasíðuna http://notendur.unak.is/not/ire/thekkingarstj.htm. Höfundur er prófessor og áhugamaður um þekkingarstjórnun.
