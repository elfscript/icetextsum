Ofbeldi snertir aldraða á margvíslegan hátt, en að undanförnu hefur mikið verið rætt um sjálfræði aldraðra, fjárhagslega misnotkun og áhrif aukins ofbeldis í þjóðfélaginu á daglegt líf þeirra, en ofbeldi gegn öldruðum er iðulega vel falið. Reynt verður að varpa ljósi á þessi mál á námsstefnu sem haldin verður á Hótel Kea á Akureyri á morgun, fimmtudaginn 7. apríl, en hún stendur frá kl. 10 til 16.30. Yfirskrift hennar er «Aungvir gráta jafn sárt - og hverjir hugga» - ofbeldi og aldraðir. Sérfræðingar munu ræða um ofbeldi frá ýmsum hliðum, öldrunarlæknir, félagsfræðingur, iðjuþjálfi, félagsráðgjafar, prestur og heimspekingur eru á meðal fyrirlesara.
