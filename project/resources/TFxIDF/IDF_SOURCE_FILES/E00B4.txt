ÉG FLUTTI nýlega til Íslands eftir nokkurra ára búsetu erlendis. Þar sem ég bjó borðaði ég nær aldrei mjólkurvörur. Ég reyndi. Ástæðan fyrir því að ég gafst upp var einföld; þær voru of sætar. Í þessi ár sem ég bjó úti saknaði ég íslenskra mjólkurvara mikið. Fyrst og fremst var það skyrið okkar góða sem ég grét, og svo jógúrt, þykkmjólk og hvað þetta nú heitir alltsaman. Þegar ég svo flutti aftur til Íslands var ég full tilhlökkunar að geta nú dembt mér út í allar þessar munúðarvörur svo um munaði!
Ég verð að viðurkenna að þegar á hólminn var komið varð ég fyrir vonbrigðum. Ég geri mér fulla grein fyrir því að þegar eftirvænting nær að vinda upp á sig eins og hún gerði kannski hjá mér, er oft sem maður fer að gera of miklar væntingar. Það sem var gott verður smám saman guðdómlegt í huganum... og vonbrigðin eftir því þegar maður kemst að því að það var bara gott. Svo ég er búin að spá mikið í það hvort þetta sé hugur minn sem gerir þarna of mikið úr málunum eða hvað? Svarið er nei. 
Það sem styður þá niðurstöðu mína er nýleg könnun sem gerð var á mjókurvörum á Íslandi, og sýndi að þær algengustu (sem börnin okkar m.a. taka gjarnan með sér í nesti í skólann) innihalda allt upp í sem samsvarar 15 sykurmolum dósin! Ég efast um að það sé meiri sykur í einum snúð, sem er þó víðast illa liðið nesti í skólum landsins. 
En þarf þetta að vera svona? Í sjónvarpsviðtali nefndi fulltrúi MS meðal annars þá ástæðu að afurðin yrði áferðarfallegri með þessu magni sykurs. Var manninum alvara? Hver lætur svona út úr sér og ætlast til að fá skilning? 
Ég veit allavega að ég er ekki að borða skyr af því það sé svo áferðarfallegt. Ég vil borða skyr af því það er hollt og gott á bragðið. En því miður er það bara alls ekki nógu hollt lengur, og bragðið nýtur sín ekki heldur eins og það ætti að gera, fyrir allri sætunni. Ef við höldum okkur við skyrið, þá er þrennt í boði; hreint skyr án aukaefna, bragðefna bætt skyr með sykri og bragðefnabætt skyr með sætuefni. Ég verð að segja að ég er hætt að kaupa nokkuð af þessu nema hreina skyrið. Ekki vil ég vera að éta fleiri sykurmola með hverri dós, og skyrið með sætuefnunum er jafnvel enn sætara á bragðið svo skyrbragðið nýtur sín alls ekki, auk þess sem ég efast um að sætuefni séu eitthvað hollari kroppnum heldur en sykur. 
Svo nú spyr ég; af hverju er ekki hægt að kaupa skyr og aðrar mjólkurafurðir sem innihalda aðeins sjálfar sig, og t.d. ávexti? Ég myndi jafnvel sætta mig við ofurlítinn sykur... en ekki 15 mola. Ekki einu sinni 5 mola. Íslendingar eru svo heppnir að eiga eitthvert besta hráefni sem fáanlegt er í heiminum, hvort sem um er að ræða kjöt, fisk eða mjólk. Við eigum að umgangast það með virðingu og ekki skemma það með ofvinnslu og aukaefnum. 
Lifið heil. 
EVA ÓLAFSDÓTTIR, 
Hlíðarhjalli 40, 200 Kópavogur. 
Frá Evu Ólafsdóttur:
