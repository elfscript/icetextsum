Laugardagskvöldið 23. apríl verður sýndur fyrsti þáttur af fjórum þar sem kynnt eru lögin sem keppa í Söngvakeppni evrópskra sjónvarpsstöðva í Kiev í Úkraínu, bæði í forkeppninni fimmtudaginn 19. maí og í sjálfri aðalkeppninni laugardaginn 21. maí. Hvert Norðurlandanna sendi einn fulltrúa til Stokkhólms til að spá í lögin og gengi þeirra í keppninni. Fulltrúi Íslands er Eiríkur Hauksson söngvari sem tvisvar hefur sungið í keppninni, «Gleðibankann» fyrir Íslands hönd og seinna söng hann svo fyrir Noreg. Þáttunum stjórnar Annika Jankell og auk Eiríks dæma lögin þau Kjell Heick frá Danmörku, hin sænska Charlotte Perrelli , áður Nilsson , sem söng sigurlagið árið 1999 þegar Selma Björnsdóttir varð í öðru sæti, Finnlands-Svíinn Thomas Lundin og Jostein Pedersen frá Noregi. Þættirnir verða endursýndir síðdegis á sunnudögum, klukkan fjögur á miðvikudag og seint á fimmtudagskvöldum.
Hollywood-parið Penelope Cruz og Matthew McConaughey er sagt ætla að gifta sig í Madríd á Spáni, heimalandi Cruz, síðar á þessu ári. Er McConaughey sagður vera farinn að æfa sig í spænsku til þess að geta ávarpað heimamenn í brúðkaupinu á móðurmáli þeirra. 
Cruz, sem áður átti í þriggja ára ástarsambandi við kvikmyndastjörnuna Tom Cruise , hefur lítið viljað tjá sig um samband sitt við McConaughey enda segir hún reynslu sína vera þá að hlutirnir fari úrskeiðis þegar um þá sé rætt. 
Á fréttasíðu breska Vogue er greint frá því að Kate Moss ætli að syngja dúett með kærastanum Pete Doherty úr Babyshambles (og þar áður Libertines). Talið er að Katehafi heimsótt Doherty í upptökuver í Wales til að verða gestasöngvari á fyrstu plötu Babyshambles. Orðrómur er jafnframt á kreiki um að parið sé búið að trúlofa sig. 
Kate hefur áður sungið inn á plötu fyrir vin sinn Bobby Gillespie úr Primal Scream. Mick Jones úr The Clash er upptökustjóri þessarar væntanlegu plötu. Talið er að Kate eigi eftir að syngja í lagi sem ber nafnið «F**k Forever».
