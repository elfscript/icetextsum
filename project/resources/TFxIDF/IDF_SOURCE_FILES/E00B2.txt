Um hádegi í gær höfðu borist rúmlega 1.800 umsóknir um þær 30 lóðir við Lambasel, nýja götu í Breiðholti, sem verður úthlutað á næstunni. Þetta jafngildir rúmlega 60 umsóknum um hverja lóð sem í boði er. 
Frestur til að sækja um lóð rennur út kl. 16.15 á fimmtudag, og búast starfsmenn framkvæmdasviðs Reykjavíkurborgar við örtröð á miðvikudag og fimmtudag. Lóðunum á að úthluta til einstaklinga, ekki lögaðila eða fyrirtækja, og hafa verið gerðar ráðstafanir til að tryggja eins og hægt er að einstaklingar í leit að þaki yfir höfuðið fái lóðirnar. 
Þó er ljóst að ýmsum brögðum er beitt til að auka möguleikana á því að vera dreginn út, og dæmi um að reynt hafi verið að skrá umsókn á kennitölu níu ára barns. Þeirri umsókn var hafnað þar sem umsóknaraðilar þurfa að vera fjárráða, segir Jón Halldór Jónasson, upplýsingafulltrúi framkvæmdasviðs Reykjavíkurborgar. 
Jón segir að þó ekkert sé hægt að staðhæfa um að einhverjir einstaklingar séu að sækja um fyrir aðra en sjálfan sig, sé þó ljóst að sumir komi og taki fleiri en eitt umsóknareyðublað. Skýrt er kveðið á um það að hver einstaklingur geti aðeins sótt um einu sinni, og sæki hann oftar um falla allar umsóknir hans úr gildi. Það sama á við um hjón eða sambúðarfólk, sem mega aðeins skila einni umsókn saman. 
«Virkja fjölskylduna»
Þó hver einstaklingur megi aðeins sækja um einu sinni er í raun ekkert sem stöðvar fólk í því að «virkja fjölskylduna», eins og Ágúst Jónsson, skrifstofustjóri framkvæmdasviðs kemst að orði. Þar á hann við að einhverjir sem áhuga hafa á lóðunum geti fengið fjölskyldumeðlimi - systkini, foreldra eða frændfólk - til að sækja um lóð í eigin nafni, gegn því að sá sem vill búa á lóðinni greiði allt sem þarf að greiða, og kaupi svo húsið af ættingjanum þegar húsið er fullbyggt og lóðaleigusamningur við Reykjavíkurborg undirritaður. 
Ágúst segir í raun ekkert hægt að gera til þess að koma í veg fyrir að einstaklingur sem áhuga hafi á lóð sé þannig með margfaldan möguleika á við þá sem aðeins skili einni umsókn, ekki sé hægt að gera ráð fyrir öllu þegar kvaðir fyrir lóðaúthlutun eru samdir. 
Spurður um hvað skýri þennan gríðarlega áhuga á lóðum segir Ágúst að mikið hafi verið fjallað um þessa lóðaúthlutun í fjölmiðlum. Einnig sé eflaust hægt að rekja hluta af þessu til stöðunnar á fasteignamarkaðinum, auk þess sem þetta séu lóðir í grónu hverfi sem séu vinsælli en lóðir í nýjum hverfum. 
«Við notuðum nánast sömu aðferð þegar við úthlutuðum einbýlishúsalóðum í Grafarholti, sem byrjaði fyrir fimm árum eða svo. Í öðrum áfanganum þar, í ársbyrjun 2000, gátu allir sótt um sem gátu staðist greiðslumat upp á 20 milljónir. Þá voru rúmlega 200 umsóknir um einhverjar 40 lóðir. Þetta [umsóknir um Lambaselið] er auðvitað margfalt meira en það,» segir Ágúst.
