GASKÚTA ætti fyrir alla muni að geyma utandyra en t.d. ekki inni í eldhússkápum líkt og mun vera talsvert algengt hér á landi. Gassprengingin sem varð í Rósarima í gær sýni fólki vonandi að «litli sæti gaskúturinn» sem er undir gasgrillum geti verið stórhættulegur í eldsvoða. Þetta segir Bjarni Kjartansson, framkvæmdastjóri forvarnardeildar Slökkviliðs höfuðborgarsvæðisins.
Bjarni tekur fram að íbúarnir í Rósarima hafi gert hárrétt með því að hafa gasgrillið úti á svölum, það hefði ekki verið illa staðsett og öllum eðlilegum öryggisreglum verið fylgt. Það dugi hins vegar ekki alltaf til því þegar eldsvoði verður geti allt gerst og í þessu tilfelli hefði gríðarmikill hiti stafað frá íbúðinni og eldtungurnar náð að teygja sig í kútinn. Sprengingin sem varð sýni vel þann ógnarkraft sem leysist úr læðingi þegar gaskútur springur. «Ímyndaðu þér hvað hefði gerst ef kúturinn hefði verið í skáp inni í eldhúsinnréttingu og sprungið þar, þá hefði húsið stórskemmst. Steyptir veggir hefðu getað laskast illa og burðarveggir skemmst,» segir hann. 
Bjarni hefur áhyggjur af þeim fjölmörgu gaskútum af grillum sem teknir eru inn yfir veturinn. Bjarni segir að slíkt eigi alls ekki að gera enda geti slíkt valdið stórhættu og nefnir sem dæmi að í geymslum stórs fjölbýlishús geti verið fjölmargir slíkir kútar. Hann hvetur fólk til að geyma kúta alltaf úti, þó þannig að börn nái ekki til þeirra. Yfir vetrartímann megi t.d. vefja kútana í plastdúk til að hlífa þeim.
