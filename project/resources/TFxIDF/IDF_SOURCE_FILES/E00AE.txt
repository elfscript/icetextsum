RÍKISSTJÓRNIN ákvað í gær, í samræmi við tillögur framkvæmdanefndar um einkavæðingu, að selja Símann í einu lagi til hóps kjölfestufjárfesta. Talsmenn greiningardeilda Landsbankans og Íslandsbanka segja erfitt að segja til um hversu hátt verð ríkissjóður fái fyrir Símann en nefna þó bæði töluna 60 milljarðar. Þau telja ekki að kaup fjárfesta í Símanum muni hafa mikil áhrif á eftirspurn eftir hlutum í öðrum hlutafélögum. 
Í söluskilyrðunum er m.a. kveðið á um að enginn einn einstakur aðili, beint eða óbeint, eignist stærri hlut en 45% í félaginu. Þessi skilyrði gilda fram til þess tíma sem félagið er skráð á Aðallista Kauphallar Íslands, í síðasta lagi fyrir árslok 2007. Þá er stefnt að því að almenningi og öðrum fjárfestum verði boðið að kaupa a.m.k. 30% hlutafjár. 
Jón Sveinsson, formaður framkvæmdanefndar um einkavæðingu, sagði á blaðamannafundi í gær að ekki væri æskilegt að félagið yrði á «hendi eins aðila, einnar fjölskyldu, einnar samstæðu» og að vilji ríkisins stæði til dreifðrar eignaraðildar. Hann sagðist ekki geta gefið upp það verðmat sem nefndin miðaði við. 
Við mat á tilboðum verður m.a. horft til verðs, reynslu af rekstri fyrirtækja, hugmynda og framtíðarsýnar og þjónustu í þéttbýli og dreifbýli næstu árin. Stefnt er að því að sölunni verði lokið í júlí. 
Atli B. Guðmundsson hjá greiningu Íslandsbanka taldi líklegt að verðið yrði á bilinu 40-60 milljarðar, væntanlega nær efri mörkunum. Edda Rós Karlsdóttir, forstöðumaður greiningardeildar Landsbankans, nefndi 60 milljarða með um 15 milljarða skekkjumörkum. Þórður Pálsson, forstöðumaður greiningardeildar Kaupþings banka, vildi ekki nefna söluverð. 
Þórður og Atli sögðu báðir að skilyrði líkt og þau sem sett eru fyrir sölu Símans hefðu almennt þau áhrif að lækka verðið en lækkunin yrði þó væntanlega ekki mikil. 
Edda Rós sagði að sér kæmi á óvart hversu stór hlutur yrði seldur kjölfestufjárfestum og að Síminn skyldi ekki strax skráður á Aðallista Kauphallarinnar. Þá hefði hún búist við að almenningi yrði boðið að kaupa hlut í Símanum milliliðalaust en með þessu móti væri líklegt að almenningur fengi ekki að njóta hugsanlegs hagnaðar af hagræðingu. Þá væri sölutilhögunin að ýmsu leyti ógegnsæ sem gæti valdið því að menn fengju á tilfinninguna að hægt væri að handvelja fjárfesta og slíkt gæti orðið til þess að lækka verðið. 
900 milljónir til að byggja upp GSM-kerfi
RÁÐGERT er að ráðstafa hluta af söluandvirði Landssíma Íslands til uppbyggingar á fjarskiptaþjónustu, ekki síst á landsbyggðinni. «Í drögum að fjarskiptaáætlun, sem stýrihópur undir forystu samgönguráðherra hefur unnið að [...] eru sett fram markmið um margvíslega uppbyggingu í þessu tilliti,» segir í minnisblaði, sem forsætisráðherra og utanríkisráðherra lögðu fram á ríkisstjórnarfundi í gær. 
«Meðal helstu markmiða í fjarskiptaáætlun eru farsamband á helstu stofnvegum og ferðamannastöðum og áframhaldandi háhraðavæðing landsbyggðarinnar.» Talið er að kostnaður við uppbyggingu GSM-kerfisins geti numið tæplega 900 milljónum króna. 
Fleiri markmið eru tilgreind í drögum að fjarskiptaáætluninni, m.a. aðgengi sjómanna og íbúa strjálbýlla svæða að stafrænu sjónvarpi um gervihnött. Talið er að kostnaður við það geti numið um 150 milljónum króna. 
«Það er mikilvægt að halda því til haga að sala Símans er forsenda þess að ná þeim markmiðum sem fram verða sett í fjarskiptaáætlun,» sagði Sturla Böðvarsson samgönguráðherra á Alþingi í gær.
