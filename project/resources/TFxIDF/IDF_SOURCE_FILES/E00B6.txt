VIÐ og við stingur orðið «gjaldfrjáls» upp höfðinu í þjóðmálaumræðunni, og oftar en ekki er orðið «ókeypis» ekki fjarri. Bæði orðin eru notuð nokkuð frjálslega og gjarnan um ýmislegt sem þau eiga síður en svo við um. Margir tala til dæmis um að menntun og heilbrigðisgæsla eigi að vera «ókeypis» í stað þess að nota orðið «gjaldfrjáls», enda er aldrei verið að leggja til að læknar og kennarar verði sviptir launum sínum og að öll tæki og tól á sjúkrahúsum og í skólum verði notuð upp án þess að endurnýjun eigi sér stað. Vegakerfið á Íslandi er gjaldfrjálst en ekki ókeypis. Hið sama á við um löggæslu, brunavarnir, götuhreinsun, skrúðgöngurnar 17. júní, opinber leiksvæði og svona mætti lengi telja. Munurinn á einhverju sem er «gjaldfrjálst» og «ókeypis» er mikill og snýr að grundvallaratriðum.
Aukin eftirspurn
Þegar einhver vara eða þjónusta er gerð gjaldfrjáls eða mjög ódýr eykst eftirspurnin. Þetta vita allir sem hafa keypt 2 fyrir 1-tilboð í kjörbúð, slitið malbikinu á Laugaveginum á föstudagskvöldi án þess að eiga neitt erindi niður á Lækjartorg, millifært fé hingað og þangað í netbankanum sínum eða gónt endurgjaldslaust á ýmsar kvikmyndir og þáttaraðir sem fengust með mislöglegum hætti með hjálp tölvu og nettengingar. Talsmenn gjaldfrjálsrar þjónustu, svo sem á sviðum heilbrigðis- og menntamála, fagna hinni auknu eftirspurn. Þeir spyrja hvort ekki sé allt í lagi að menntun og heilbrigði séu botnlausar hítir fyrir almannafé. Svarið sem þeir fá er nei - það að blóðmjólka notendur og kaupendur fyrir vöru og þjónustu er ekki í lagi. Hið opinbera er enda eitt um að komast upp með slíka hegðun enda þarf það, einn aðila á markaðnum, ekki að hafa áhyggjur af því að óánægðir viðskiptavinir fari með viðskipti sín og velvild annað. 
Málsverðurinn er aldrei ókeypis
Það að vera gjaldfrjáls er ólíkt því að vera ókeypis. Á Íslandi er ekki veitt «ókeypis» heilbrigðisþjónusta, og menntun er ekki «ókeypis». Hvort tveggja er greitt úr vasa þeirra sem hafa atvinnu eða eiga sparnað. Menn geta deilt um það hvort eitthvert réttlæti sé í því að rukka fólk um vöru og þjónustu sem það notar ekki eða kýs að nota ekki í skiptum fyrir eitthvað annað. Allir eiga hins vegar að vera með hugtökin á hreinu og muna að þegar stjórnmálamaðurinn lofar einhverju «ókeypis» er það gjarnan ávísun á ófrýnilegri álagningarseðil á næsta ári eða eftir næstu kosningar. Einnig er vert að hafa í huga að þegar stjórnmálamaðurinn talar um að eitthvað sé «gjaldfrjálst» þá á hann yfirleitt við að tiltekinn hópur kjósenda greiðir minna í bein gjöld fyrir tiltekna þjónustu á meðan aðrir hópar fá að greiða meira í óbein gjöld. Höfundur er verkfræðinemi og í stjórn Frjálshyggjufélagsins.
