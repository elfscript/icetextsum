FYRSTA lokahátíð Stóru upplestrarkeppninnar í 7. bekk grunnskóla árið 2004-2005 verður haldin í Árbæjarkirkju í Reykjavík í dag kl. 16. Lokahátíðirnar í ár verða 33 á jafnmörgum stöðum víðsvegar um landið fram til 29. apríl.
Á hátíðunum munu nemendur í 7. bekk, sem valdir hafa verið úr skólum byggðarlagsins, lesa brot úr skáldverki og ljóð. Að lokum mun dómnefnd velja þrjá bestu upplesarana og veita verðlaun. Auk þess koma fram ungir hljóðfæraleikarar og aðrir ungir listamenn. 
Skáld keppninnar þetta árið eru Guðrún Helgadóttir og Jóhannes úr Kötlum. 
Það eru Raddir, samtök um vandaðan upplestur og framsögn, sem standa að Stóru upplestrarkeppninni í samvinnu við skólaskrifstofur, skóla og kennara um land allt. Styrktaraðilar eru Edda útgáfa, Flugfélag Íslands, Fræðslumiðstöð Reykjavíkur, Kennaraháskóli Íslands, menntamálaráðuneytið, Mjólkursamsalan, Reykjanesbær, Skólaskrifstofa Hafnarfjarðar og Sparisjóðirnir. 
Á lokahátíð er lesið í þremur umferðum. Í fyrstu umferð eru lesnar svipmyndir úr sögunni Öðruvísi dagar eftir Guðrúnu Helgadóttur. Í annarri umferð lesa þátttakendur ljóð eftir Jóhannes úr Kötlum og í þriðju umferð lesa þátttakendur ljóð algerlega að eigin vali. 
Gestir eru velkomnir á meðan húsrúm leyfir.
