Atgervisflótti, verði kjör ekki bætt.
http://www.mbl.is/frettir/innlent/2014/01/21/atgervisflotti_batni_kjor_ekki/.

Bandalag háskólamanna, BHM, hyggst fara fram á afgerandi leiðréttingar á launum félagsmanna, en samningar verða lausir næstu mánaðamót. Formaður BHM segir atgervisflótta háskólamenntaðra blasa við, verði kjör ekki bætt.

Félagið á þessa dagana í viðræðum við viðsemjendur sína og átti fund með fulltrúum ríkisins í gær, í dag verður fundað með fulltrúum sveitarfélöganna og á morgun með Reykjavíkurborg.

„Viðræðurnar þessa dagana við okkar viðsemjendur snúast um afgerandi leiðréttingar á launum,“ segir Guðlaug Kristjánsdóttir formaður BHM. „Það þarf að taka stöðu okkar hópa til endurskoðunar. Þróunin hefur verið sú að störf háskólamenntaðra hafa verið að verðfalla og það ógnar samkeppnisstöðu, bæði þessara vinnuveitenda sem um ræðir og Íslands í heild sem vinnustaðar fyrir háskólamenntaða.

Það er það verkefni sem við viljum fara í með okkar vinnuveitendum, að laga þetta. Það skiptir gríðarlega miklu máli fyrir samkeppnishæfni landsins til framtíðar því Ísland verður sífellt minna aðlaðandi fyrir háskólamenntaða sem vinnumarkaður.“
Vinnumarkaðurinn er alþjóðlegur

Í þessu sambandi ítrekar Guðlaug að vinnumarkaður háskólamenntaðra sé alþjóðlegur og nefnir sem dæmi að íslenska hjúkrunarfræðinga sé að finna á fjölmörgum sjúkrahúsum í Noregi. „Það þarf að snúa þessari þróun við og það er verkefni sem við erum að ræða við okkar viðsemjendur.“

Að sögn Guðlaugar munar 8-9% á því hvernig laun ASÍ og BHM hjá ríkinu hafa þróast undanfarin ár, þannig að BHM hefur setið eftir. „Á sama tíma aukast opinber gjöld á millistéttina. Við þetta má svo bæta vísitöluþróun.“

Þarf að hugsa til lengri tíma

Áður hefur upphæðin 200.000 krónur verið nefnd sem sú upphæð sem munar á launum félagsmanna BHM og samanburðarhópa í einkageiranum. „Þetta er auðvitað heilmikil launahækkun, en það væri ágætis byrjun,“ segir Guðlaug. „Staðan er alvarleg og þess vegna þarf afgerandi skref til að leiðrétta þetta.“

Hún segir BHM, rétt eins og aðra, hafa hug á að stuðla að þjóðarsátt í landinu. „En þá þarf að hugsa til lengri tíma og laga þetta áður en við komumst inn í eitthvað slíkt. EF menn eru að horfa á árs samning til að undirbúa þjóðarsátt, þá gerum við hana ekki á þessum forsendum. Nema þjóðarsáttin gangi út á að missa alla háskólamenntaða úr landi.“

Spurð um hvort margir félagsmanna BHM séu að líta til starfa í öðrum löndum segir Guðlaug svo vera. „Þegar horft er á félagatalið hjá aðildarfélögunum okkar sést að það er töluvert um búferlaflutninga. Þess fyrir utan vitum við að það eru mörg þúsund manns erlendis í námi. Við viljum auðvitað fá nýjustu þekkingu til okkar. Við hljótum að vilja að opinber þjónusta sé í fremstu röð og það er okkar allra að tryggja að svo sé í lagi.“