Líkja RIFF-máli við fjandsamlega yfirtöku.
http://www.mbl.is/frettir/innlent/2014/01/22/eins_og_fjandsamleg_yfirtaka/.

Framgöngu meirihlutans í borgarstjórn Reykjavíkur um að greiða ekki fjárstyrk til kvikmyndahátíðarinnar RIFF, heldur ákveða að styrkja aðra aðila til að halda kvikmyndahátíð má líkja við fjandsamlega yfirtöku. Ekki sé hægt að leggja að jöfnu kvikmyndahátíð sem haldin hefur verið í mörg ár og hátíð sem aldrei hefur verið haldin.

Þetta sögðu borgarfulltrúar Sjálfstæðisflokksins á borgarstjórnarfundi í gær.

Borgarfulltrúarnir, þau Áslaug María Friðriksdóttir og Júlíus Vífill Ingvarsson gagnrýndu ákvörðun meirihlutans um að vilja ekki endurskoða ákvörðun sína um styrk til Alþjóðlegrar kvikmyndahátíðar í Reykjavík eða RIFF.

Áslaug gagnrýndi meirihlutann fyrir að vilja ekki taka á málinu og skýla sér að baki niðurstöðu faghóps Bandalags íslenskra listamanna (BÍL), en faghópurinn komst að þeirri niðurstöðu að RIFF hefði ekki náð tilætluðum árangri og lagði til að RIFF fengi ekki fjárstyrk frá borginni í ár, heldur færi hann til Bíó Paradísar og að þar yrði haldin alþjóðleg kvikmyndahátíð. Áslaug sagði einnig að faghópurinn væri nátengdur þeim aðilum sem vilja halda hina nýju hátíð enda allt aðilar að BÍL, ólíkt RIFF sem væri það ekki.
Um leið væri mjög óeðlilegt af meirihlutanum að endurskoða ekki ákvörðun faghópsins. Þessu mætti því hugsanlega líkja við nokkurs konar „hostile takeover", eða fjandsamlega yfirtöku.

Í tilkynningu frá þeim Áslaugu og Júlíusi segir að gagnrýna megi niðurstöður og rökstuðning faghópsins. „Þá væri undarlegt að meta að jöfnu hugmynd að hátíð sem aldrei hefur verið haldin og hátíðar sem rekin hafi verið í 10 ára samstarfi við Reykjavíkurborg.“ 

Segja RIFF fórnað til að tryggja rekstur félags

„Hér verði því ekki annað séð en að RIFF sé fórnað í því skyni að styrkja rekstrargrundvöll félags sem rekið er af nokkrum aðildarfélögum innan BÍL,“ segir í tilkynningu þeirra Áslaugar og Júlíusar.

 Júlíus Vífill Ingvarsson sagði að það væri einfeldni að halda að svokallaður faghópur sem fór yfir styrkumsóknir sé óháður og hlutlaus. „Stjórnmálafólk getur ekki falið ákvarðanir sínar og ábyrgð bak við slíka hópa. Núverandi meirihluti hefur áður reynt að koma höggi á RIFF og nú á að ljúka kjörtímabilinu með því að ganga alla leið. Einn af okkar allra fremstu kvikmyndaleikstjórum kallaði þetta pólitískt sull og það er hægt að taka undir það.“ bætir Júlíus Vífill jafnframt við.