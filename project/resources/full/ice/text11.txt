Heilsukoddi frumkvöðuls vekur athygli.
http://www.mbl.is/frettir/taekni/2014/01/07/heilsukoddi_frumkvoduls_vekur_athygli/.
Malín Brand malin@mbl.is.

Sumir segja að ekkert sé nýtt undir sólinni. Ef svo væri færu sennilega fáir í frumkvöðlanám og kæmu fram með einstakar hugmyndir. Hulda Sveinsdóttir er ein þeirra sem sótt hafa frumkvöðlanám Keilis á háskólastigi og komið fram með hugmyndir sem engir aðrir hafa komið með. Það var einmitt í kringum námið sem hugmyndin um heilsukoddann eða Keilir pillow varð að veruleika.

Þegar Hulda sótti um að hefja frumkvöðlanám urðu umsækjendur að vera með hugmynd sem var einstök og hvergi til í heiminum. Hulda var með slíka hugmynd og býr raunar yfir fleiri slíkum hugmyndum. „Mín hugmynd var heilsukoddinn. Hann er einstakur og enginn annar koddi til sem er með þessa færanlegu og hreyfanlegu hluti, þar sem hægt er að skipta út einum púða fyrir annan,“ segir Hulda.
Áður en hún kynnti koddann hafði hún gert grunnkönnun á því hvort nokkuð sambærilegt væri til og hafði þá þegar gert grófa frumgerð af koddanum.

„Síðan var það Nýsköpunarmiðstöð Íslands sem sannprófaði hugmyndina og þá komst ég að því að það var enginn annars staðar í heiminum sem væri með kodda með þessum sérkennum,“ segir hún.
Ferlið að baki hugmyndinni

Árið 2005 skaddaðist Hulda á hálsi. „Ég fann þá út að mig vantaði kodda með meiri stuðningi heldur en hefðbundnir heilsukoddar. Þeir heilsukoddar voru ekki nóg, með holt og hæðir og hærri og lægri stuðningi heldur þurfti ég líka stuðning sitt hvorum megin við vangann,“ segir Hulda.

Koddinn sem hún hannaði er með stuðningi báðum megin og líka að aftanverðu við hálsinn og hægt er að skipta honum út í tveimur mismunandi stærðum.

Í frumkvöðlanáminu, sem er eitt ár að lengd, læra nemendur hvernig þeir geta komið hugmynd úr kollinum á sér yfir í það að vera framkvæmanleg og jafnvel frumgerð. „Þetta er svona stökkpallur fyrir hugmyndasmiði og frumkvöðla. Þarna lærði ég að gera viðskiptaáætlun og hversu áríðandi það er að vera með viðskiptaáætlun því hún er í rauninni biblían fyrir þessa hugmynd sem maður er með. Hún er ofsalega góður grunnur að öllu sem í framtíðinni verður,“ segir Hulda og bætir því við að einnig hafi hún lært að gera verkáætlanir, skilgreina veikleika og styrkleika hugmyndar og sjá hverjir væntanlegir notendur eru.

„Það var allt, alveg frá A til Ö. Frá hugmyndinni yfir í það að láta teikna hana, láta búa hana til og fá rýnihóp til að prófa hana,“ segir Hulda.

Koddinn tekst á loft

Ekki reyndist hlaupið að því að fá koddann framleiddan enda er hann flókinn og settur saman úr fimm hlutum: Botnstykki, tveimur hliðarstykkjum og tveimur sívalningum. Hulda gafst ekki upp þó varan fengist ekki framleidd í Evrópu og fékk Svefn&Heilsu til liðs við sig. Í gegnum fyrirtækið fékkst koddinn framleiddur í Kína og seldist koddinn upp nú fyrir jólin.

Mesta athygli hefur koddinn fengið erlendis og hefur unnið til verðlauna. Annars vegar Special Recognition Award hjá EUWIIN (European Union Women Inventors & Innovators Network) og hins vegar INTEX-verðlaunin í flokknum Health and Fitness. Sú nýsköpunarsýning er sú stærsta í Bandaríkjunum og þar fékk koddinn gullverðlaun.

Í kjölfarið hafa verið gerðir samningar við Huldu og er útlitið gott. Stærstu flugfélög innan Bandaríkjanna bjóða koddann nú til sölu um borð í flugvélum sínum.

Skömmu fyrir áramót fékk verkefnið styrk frá Vaxtarsamningi Suðurnesja til að markaðssetja koddann. Spennandi verður að fylgjast með framvindu mála hjá Huldu sem segist ganga með fleiri einstakar hugmyndir í kollinum.