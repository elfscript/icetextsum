Geislafræðingar á LSH hættir að vinna yfirvinnu
http://www.mbl.is/frettir/innlent/2013/05/02/haettir_ad_vinna_yfirvinnu/
Jón Pétur Jónsson 
jonpetur@mbl.is

Geislafræðingar á Landspítalanum eru almennt hættir að vinna yfirvinnu í tengslum við kjaradeildu þeirra innan sjúkrahússins. Alls hafa um tveir af hverjum þremur þeirra sagt upp störfum og áttu uppsagnirnar að taka gildi í gær. Uppsagnarfresturinn var hins vegar framlengdur í mars um þrjá mánuði, eða til mánaðamóta júlí/ágúst.

Katrín Sigurðardóttir, formaður Félags geislafræðinga, segist í samtali við mbl.is, ekki hafa nákvæma tölu yfir þá sem séu hættir að vinna yfirvinnu. Þetta eigi hins vegar almennt við þá geislafræðinga sem starfa á sjúkrahúsinu. Hún tekur fram að þetta sé ákvörðun sem hver og einn starfsmaður taki fyrir sig.

Nú starfa um 80 geislafræðingar á spítalanum í u.þ.b. 70 stöðugildum.

Gengið verði frá stofnanasamningi og vinnufyrirkomulagi breytt

Katrín bendir á að yfirvinna sé hluti af vaktafyrirkomulagi geislafræðinga en ekki sé um vinnuskyldu að ræða. Starfið sé hins vegar af þeim toga að þörf sé á yfirvinnu.

„Það er eitt af því sem menn eru óánægðir með. Þeir vilja breyta þessu og fá bara betri grunnlaun og þurfa ekki að vinna alla þessi eftirvinnu.“

Spurð út í kjaraviðræður félagsins við stjórnendur LSH, segir Katrín kröfur geislafræðinga séu af tvennum toga. Í fyrsta lagi krefjist þeir að gengið verði frá stofnanasamnings og í öðru lagi að gerð verði breyting á starfsskipulaginu, m.a. hvað varði starfsþróun og að breytingar verði gerðar á vaktafyrirkomulaginu.

Katrín segir að geislafræðingarnir vilji vinna 40 stunda vinnuviku eins og aðrir hópar í samfélaginu og að laun þeirra verði hækkuð til að laga það ójafnvægi sem hafi myndast.

Ein heild í huga geislafræðinga

Aðspurð segir hún að félagið hafi rætt við stjórnendur LSH um stofnanasamninginn og að síðasti fundur hafi farið fram í liðinni viku. Engar viðræður hafi aftur á móti farið fram um vaktafyrirkomulagið. Katrín segir að stjórnendur LSH haldi því fram að það sé ekki verkefni samstarfsnefndar að fjalla um það. Katrín bindur aftur á móti vonir við að fundað verði um þann hluta á morgun.

Hún tekur fram, að í huga geislafræðinga sé ekki um tvo aðskilda þætti að ræða. „Í þeirra huga er þetta ein heild - einn pakki,“ segir Katrín og bætir við að stjórnendur LSH verði að koma að þessu máli.

Áttu ekki um annað að velja

Um tveir af hverjum þremur starfandi geislafræðingum á Landspítalanum sögðu upp störfum í byrjun árs og áttu uppsagnirnar að taka gildi 1. maí. Í mars var hins vegar fresturinn framlengdur um þrjá mánuði, eða til loka júlí.

„Þau framlengdu um þrjá mánuði vegna auðnar sem yrði ef að allt þetta fólk hættir,“ segir Katrín og vísar til orðalags sem kom fram í bréfi sem stjórnendur LSH sendu til geislafræðinganna. Í bréfinu hafi verið vísað í lög, þ.e. ákvörðun tekin á grundvelli laga um réttindi og skyldur starfsmanna ríkisins, og þar af leiðandi áttu geislafræðingarnir ekki átt neinn annan kost í stöðunni en að samþykkja framlenginguna. „Þeir samþykktu ekki neitt, þetta var bara sett á þá,“ segir Katrín.

„Fólki er eitthvað misboðið, það er alveg augljóst,“ segir Katrín að lokum.