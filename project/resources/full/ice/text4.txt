Læknanemar vinna fyrstu verðlaun.
http://www.mbl.is/frettir/innlent/2012/08/20/laeknanemar_vinna_fyrstu_verdlaun/.
Guðrún Sóley Gestsdóttir.
gudrunsoley@mbl.is.

„Þetta kom okkur mjög á óvart,“ segir Kristján Baldvinsson læknanemi, en hann hlaut fyrstu verðlaun fyrir vísindaverkefni á árlegu vísindaþingi norrænna hjarta- og lungnaskurðlækna (SATS) í Vilníus í Litháen um nýliðna helgi.

Kristján er á sjötta ári í læknanámi við Læknadeild Háskóla Íslands og hefur unnið að rannsókninni síðustu tvö ár ásamt Andra Wilberg Orrasyni læknanema. Leiðbeinandi þeirra er Tómas Guðbjartsson, prófessor við Læknadeild, sem stýrir rannsókninni í samvinnu við hóp lækna á Landspítala.

Verkefninu lýsir Kristján svo: „Við ákváðum að skoða hvernig öldruðum vegnar eftir skurðaðgerðir, meðal annars vegna hækkandi hlutfalls aldraðra í samfélaginu. Mikilvægt er að vita hvernig fólki farnast eftir aðgerðir við lungnakrabbameini, hversu mikið gagn það hefur af aðgerðunum. Í stuttu máli kom Ísland mjög vel út úr rannsókninni,“ segir hann. Að sögn Kristjáns eru margar aðgerðir af þessum toga framkvæmdar á Íslandi á ári hverju. „Hér gengst hátt hlutfall sjúklinga undir aðgerðir vegna lungnakrabbameins og í þeim vegnar öldruðum vel, í það minnsta jafn vel og yngra fólki.“

Góður árangur hér á landi
 
Hann segir að í rannsókn sinni hafi komið í ljós góður árangur bæði þegar litið er til skemmri og lengri tíma. "Þetta átti ekki síst við um eldri sjúklingana sem kom okkur þægilega á óvart." Aðspurður um ástæður þess að Íslendingar koma svo vel út úr rannsókninni segir hann ástæður fyrir því sennilega margþættar. Miklu máli skipti að undirbúa sjúklinga vel fyrir aðgerð og takast á við þau vandamál sem geta komið upp á fyrstu dögunum eftir aðgerðina. "Þetta eru oft umfangsmiklar aðgerðir og fylgikvillar geta komið upp, sem oft tengjast hjarta- og öndunarfærum". Þarna skipta svæfingarlæknar miklu máli og þeir sem koma að hjúkrun þessara sjúklinga eftir aðgerðina.

Þetta er í fyrsta skipti sem Íslendingur hlýtur verðlaunin og vakti sérstaka athygli að læknanemi skyldi hljóta þessa viðurkenningu. Kristján hlaut sem fyrr segir verðlaun fyrir besta erindið, en við mat á erindunum var bæði horft til vísindalegs innihalds og flutnings. Hann segir marga þætti spila inn í þennan góða árangur. „Við vorum fyrst og fremst með gott verkefni, en það þurfti líka talsverðan metnað í að vinna þessar umfangsmiklu rannsóknir samhliða námi. Tómas er auk þess mjög öflugur leiðbeinandi, en eftir hann liggja fjölmargar birtingar auk þess sem hann hefur tekið inn marga nema til handleiðslu,“ segir Kristján.

Hann er ekki enn búinn að taka ákvörðun um í hvaða fagi hann sérhæfir sig. „Það kemur í ljós, það er nauðsynlegt að prófa að vinna við mismunandi greinar áður en maður tekur ákvörðun,“ segir hann. Hann segir ekki endilega gefið að hann sérhæfi sig í hjarta- og lungnaskurðlækningum þrátt fyrir viðurkenninguna. „Þetta er samt sem áður mjög heillandi fag, hér er um að ræða mjög mikilvæg og lífsnauðsynleg líffæri og mikil aksjón í þessu,“ segir hann.