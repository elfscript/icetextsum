Sært dýr látið óafskipt árum saman.
http://www.mbl.is/frettir/innlent/2014/01/18/hormungarlif_bergs_villikattar/.
Kristján H. Johannessen.
khj@mbl.is.

„Þetta er eitthvað það versta sem ég hef séð, enda er hann búinn að vera á flakki í að minnsta kosti átta ár,“ segir Ragnheiður Gunnarsdóttir, eigandi Kisukots á Akureyri, og vísar í máli sínu til villikattarins Bergs sem hún flutti nýverið upp í Kattholt.

Bergur er kenndur við Hnotuberg í Hafnarfirði en að sögn þeirra sem þar búa hefur Bergur verið á flakki um hverfið í minnst átta ár. Ragnheiður segir það hreint út sagt ótrúlegt að fólk geti horft upp á umkomulaus og særð dýr árum saman án þess að láta sig þau varða. 

„Fólkið í hverfinu sagði köttinn hafa verið svona útlítandi heillengi og létu hann bara vera. [...] Jafnvel þótt fólk vilji ekki gera neitt í málunum sjálft þá er alltaf hægt að hringja í einhvern enda ber yfirvöldum skylda til að hjálpa þessum dýrum. Villikötturinn Bergur hefur verið fluttur á Kattholt.
Villikötturinn Bergur hefur verið fluttur á Kattholt. Ljósmynd/Ragnheiður Gunnarsdóttir
 Samkvæmt lögum um velferð dýra á maður ekki að horfa upp á dýr þjást,“ segir Ragnheiður.
Í 7. gr. laga um velferð dýra segir meðal annars að „þeim sem verður var við eða má ætla að dýr sé sjúkt, sært, í sjálfheldu eða bjargarlaust að öðru leyti ber að veita því umönnun eftir föngum. Sé umráðamaður ekki til staðar skal tilkynna atvikið til lögreglu sem kallar til dýralækni meti hún það svo að ástæða sé til.“
Var eitt sinn heimilisköttur

Ragnheiður frétti fyrst af Bergi í gegnum síðuna „Kattavaktin“ sem hýst er á samskiptavefnum Facebook. Þar hafði ungur póstberi sett inn mynd af kettinum og beðið einhvern um að koma honum til hjálpar. Setti Ragnheiður, sem þá var nýkomin til Reykjavíkur, sig í samband við Kattholt og fékk þaðan lánað fellibúr. Var Bergur svo fluttur upp í Kattholt þar sem reynt verður að gera að sárum hans. 

Aðspurð segir hún Berg að líkindum hafa verið heimiliskött á árum áður. „Mín reynsla er sú að villikettir halda sig síður í íbúðarhverfum. Þeir halda sig fremur á hafnarsvæðum.“

Óhætt er að fullyrða að lífið á götunni hafi leikið Berg grátt í gegnum árin. Eyrun á honum bera merki þess að vera frostbitin auk þess sem hann er með eyrnarmaur og mikil óhreinindi í eyrum. „Svo er feldurinn á honum allur ónýtur eftir að hafa fengið í hann olíu frá bílum,“ segir Ragnheiður og bætir við að Bergur sé að líkindum einnig með mikla sýkingu í andliti þar sem kinnar dýrsins eru stokkbólgnar.

Ragnheiður segir ekki ljóst hvað gert verður við Berg en hann er nú undir eftirliti dýralækna. „Það væri óskandi að hægt yrði að bjarga honum og koma honum fyrir á góðum stað síðustu árin.“

Fjölmargir kettir eru umkomulausir í höfuðborginni og segir Ragnheiður afar brýnt að fólk láti sig dýrin varða og tilkynni um ferðir þeirra svo hægt sé að koma þeim til hjálpar. „Eða vekja athygli á þeim á netinu. Það á að fara að stofna hóp í gegnum Kattavaktina á Facebook sem fer og hjálpar til við að ná þeim.“