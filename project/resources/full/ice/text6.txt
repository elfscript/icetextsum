Óska þess að barnið hefði dáið.
http://www.mbl.is/frettir/innlent/2014/01/18/oska_thess_ad_barnid_hefdi_daid/.
Eftir Rúnar Pálmason.

„Kerfið hefur brugðist okkur á allan hátt,“ segir móðir ungs manns sem greindist með Asperger-heilkenni sem barn og leiddist út í fíkniefnaneyslu sem unglingur.

Um leið og fíknin náði tökum á honum, þegar hann var 12-13 ára gamall, passaði hann ekki lengur í þau box sem smíðuð hafa verið í heilbrigðiskerfinu og hjá barnaverndaryfirvöldum hér á landi.

Geðheilbrigðiskerfið tók ekki við honum því hann var í neyslu og barnaverndarkerfið veitti litla eða alls enga meðferð við geðrænum kvillum. Hún segir úrræðin sem í boði eru oft vera „geymslur“ þar sem engin meðferð sé í boði.

Móðir hans ráðleggur öllum sem lenda í þessari stöðu að flytja með barnið til útlanda, helst til annarra Norðurlanda, en þar hefur fjölskyldan reynslu af kerfi sem virkar fyrir börn með greiningar – öfugt við kerfið hér á landi.

Þegar þau fluttu út á hans yngri árum, til annars norræns lands, þar sem drengurinn var greindur með Asperger, hafi allt strax farið í gang í kerfinu ytra. Þau voru spurð hvaða úrræði þau vildu og ráðgjafi heimsótti þau einu sinni í viku í tíu vikur til að segja þeim hvernig þau gætu best nýtt úrræði í kerfinu, þannig að þau kæmu drengnum sem best. „Hér þarftu að grafa þessar upplýsingar upp með töngum. Og ef þú þekkir ekki réttindi þín, þá færðu ekki neitt,“ segir hún.

Elska hann en eru líka hrædd við hann

Nokkrir foreldrar barna sem eiga börn í svipaðri stöðu og drengurinn sem hér um ræðir hafa myndað lítinn hóp sem stundum hittist og ber saman bækur sínar. Móðir drengsins segir að allir í hópnum kannist við að hugsa stundum hvort ekki væri betra ef barnið þeirra myndi bara deyja. Álagið á foreldrana sé óskaplegt og yngri og eldri systkini líði gríðarlega fyrir ástandið. Oftast nær sé engin lausn í sjónmáli. Ekki einu sinni von um að ástandið muni batna. Það sé heldur ekkert líf sem virðist bíða þessara barna, föst í fíkninni um leið og þau glími við geðsjúkdóma og oft smitsjúkdóma sem þau veikist af vegna fíkniefnaneyslunnar.

„Þetta er eins og að vera með langveikt barn og þig langar að taka öndunarvélina úr sambandi, bara til að lina þjáningarnar,“ segir hún. „Flestallir í hópnum hafa lent í að börnin hafa reynt sjálfsvíg en foreldrarnir bjargað þeim en síðan hugsað: Ég vildi að ég hefði ekki stoppað þetta. Og að vera í þessari stöðu er ótrúlega dapurlegt. Við elskum öll börnin okkar það mikið að við getum ekki hugsað okkur að þau þurfi að lifa svona lífi í mörg ár.“

Eftir að þau ákváðu að drengurinn gæti ekki lengur búið á heimilinu hefur heimilislífið smám saman verið að færast í eðlilegra horf. Yngri systkinin geta nú t.d. stundað íþróttir og áhugamál, sem foreldrar þeirra gátu ekki áður stutt þau til. Veikindi sonarins, sem er elstur í hópnum, hafi reynt mjög á þau. „Þeim þykir vænt um hann en eru líka hrædd við hann.“