AFLI fimm línuskipa Þorbjarnar Fiskaness hf. hefur verið með ágætum undanfarnar vikur. Heildarafli þeirra frá áramótum og fram að páskum er um 3.400 tonn og hefur fiskurinn verð vænn og vel haldinn. Á heimasíðu fyrirtækisins segir að samsetning aflans hafi verið hagstæð fyrir vinnslur fyrirtækisins, en þorskurinn hefur að mestu verið verkaður í saltfiskflök, ýsan flökuð og flutt fersk á markað erlendis en aðrar tegundir seldar á fiskmarkaði. Verð á því sem selt hefur verið á innlendum fiskmarkaði hefur verið mjög lágt að undanförnu. Samkvæmt heimasíðunni er meðalverð á ýsu nú 104 krónur á kílóið, en var 194 árið 2001 og 239 krónur árið eftir. Fyrir keiluna fást nú um 50 krónur, en það fór hæst árið 2002 í 108 krónur. Langan selst nú á 84 krónur að meðaltali eins og í fyrra, en verðið á henni fór í 168 krónur árið 2002.
