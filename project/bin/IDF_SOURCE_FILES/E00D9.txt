Framleiðendur sjónvarpsþáttanna Aðþrengdar eiginkonur , sem nú njóta mikilla vinsælda, afþökkuðu tilboð söngkonunnar Britney Spears um að koma fram í gestahlutverki í þáttunum. Kváðust þeir telja að ef Britney birtist í þáttunum myndu þeir missa aðdráttarafl sitt.
Gestahlutverk í vinsælum sjónvarpsþáttum á borð við Friends og Frasier hafa oft vakið athygli. Þannig hafa Brad Pitt, George Clooney, Bruce Willis, Reese Witherspoon og Charlie Sheen öll leikið lítil hlutverk í Friends . 
Ananova.com hefur það eftir Female First að Britney hafi mikinn áhuga á að fá að vera með í Aðþrengdum eiginkonum. Haft er eftir James Denton , sem leikur píparann Mike Delfino í þáttunum, að fjöldinn allur af kvikmyndastjörnum hafi falast eftir gestahlutverkum, en öllum hafi verið vísað frá. 
«Mér fannst best að Britney Spears skyldi hafa áhuga. Umboðsmennirnir hennar hafa verið að reyna að koma henni í þættina, en ég get lofað ykkur því, að það mun aldrei verða,» sagði Denton. 
Íslandsvinurinn Mutya Bueana úr Sugababes hefur eignast sitt fyrsta barn. Átti hún stúlkubarn með kærasta sínum Jay. 
Sagan endalausa um hver verður næsti Bond, heldur áfram, og verður æ undarlegri. Nýjustu fregnir herma að stjórnendur hjá Sony, sem eiga MGM, framleiðslufyrirtæki myndanna, vilji eftir allt saman ekki missa Pierce Brosnan . Þeir hafi eftir miklar vangaveltur komist að þeirri niðurstöð að í því sé fólgin meiri áhætta að fá nýjan, e.t.v. lítt þekktan leikara, í staðin fyrir að tjalda Brosnan áfram en myndirnar með honum hafa aukið mjög á vinsældir Bond-myndanna í Bandaríkjunum. Segir sagan að stjórarnir hjá Sony vilji að Brosnan leiki Bond í næstu mynd, sem verður gerð eftir Casino Royal , og þeirri næstu á eftir. Eru reyndar sumir erlendir fjölmiðlar farnir að gera því skóna að þetta hafi allt saman verið ein stór og lævís markaðsbrella; að aldrei hefði verið meiningin að finna einhvern í staðinn fyrir Brosnan, þótt yfirlýsing hefði verið gefin út þess efnis. Við nánari grennslan þá kemur reyndar á daginn að Cubby Broccoli , fyrrum aðalframleiðandi Bond-myndanna, var vanur að stunda einmitt þennan sama leik, bæði með Sean Connery og Roger Moore - en alltaf sneru þeir aftur og léku í fleiri myndum. 
Tilfinning þeirra hjá Sony er því sú að Brosnan snúi aftur.
