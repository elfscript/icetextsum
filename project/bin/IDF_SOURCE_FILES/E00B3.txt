KOLBRÚN Halldórsdóttir, þingmaður Vinstrihreyfingarinnar -græns framboðs, féll í gær frá beiðni sinni um utandagskrárumræðu á Alþingi um málefni Ríkisútvarpsins. Kolbrún óskaði eftir umræðunni fyrir helgi vegna fréttastjóramálsins svokallaða. «Í ljósi þess sem síðar hefur gerst er ekki lengur tilefni til umræðunnar,» segir þingmaðurinn í tilkynningu til fjölmiðla í gær. 
Þingmenn Samfylkingarinnar í menntamálanefnd þingsins féllu sömuleiðis í gær frá beiðni sinni um sérstakan fund í nefndinni vegna fréttastjóramálsins. «Í ljósi þess að nú hefur verið ráðinn fréttastjóri á Fréttastofu Útvarps úr hópi þeirra sem taldir voru hæfastir föllum við þingmenn Samfylkingarinnar í menntamálanefnd frá ósk okkar um sérstakan fund í nefndinni um þetta mál,» segja þingmennirnir Mörður Árnason, Katrín Júlíusdóttir og Björgvin G. Sigurðsson, í tilkynningu sinni til fjölmiðla í gær.
