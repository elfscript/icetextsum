Viðhorf íslenskra unglinga í efstu bekkjum grunnskóla til innflytjenda er mun neikvæðara en það var fyrir nokkrum árum að því er fram kemur í nýrri rannsókn, sem unnin var fyrir Rauða kross Íslands og greint er frá í Morgunblaðinu í gær. Um 41% svarenda í rannsókninni er þeirrar hyggju að of margir innflytjendur séu á Íslandi og 27% telja að innflytjendur hafi ekki jákvæð áhrif á samfélagið. Kemur fram að stúlkur séu almennt jákvæðari en piltar gagnvart innflytjendum.
Miklar breytingar hafa átt sér stað á Íslandi á undanförnum árum og mannlíf hér er orðið mun fjölbreyttara en það áður var. Segja má að hér séu nú að eiga sér stað breytingar, sem hófust fyrir nokkrum áratugum í nágrannalöndum okkar. Í löndunum í kringum okkur hefur nýjum íbúum gengið misvel að laga sig að aðstæðum í nýju landi. Hefur viljað brenna við að stórir hópar útlendinga einangra sig og lifa í nokkurs konar hliðarþjóðfélagi, sem er nánast ekki í tengslum við það þjóðfélag, sem fyrir er. 
Í Hollandi á sér nú stað mikil umræða um fjölmenningarsamfélagið eftir að kvikmyndagerðarmaðurinn Theo Van Gogh, sem hafði gagnrýnt mjög samfélag múslíma í landinu, var myrtur á götu úti af íslömskum öfgamanni. Hefur jafnvel verið gengið svo langt að lýsa yfir því að fjölmenningarhyggjan sé dauð. Augljóst er að það er of langt gengið og nægir í þeim efnum að benda á að allt annað andrúmsloft er í Bandaríkjunum en í Norður-Evrópu um þessar mundir og Bandaríkjamenn hafa ávallt átt mun auðveldara með að taka á móti innflytjendum en Evrópumenn. Verður í raun að teljast að mörgu leyti aðdáunarvert hvernig Bandaríkjamenn greindu á milli múslímasamfélagsins í Bandaríkjunum og öfgamanna úr röðum múslíma eftir að hryðjuverkin voru framin 11. september 2001. 
Íslendingar lifa ekki í tómarúmi og nauðsynlegt er hér á landi að fylgjast grannt með þróun mála erlendis og forðast þau mistök, sem þar hafa verið gerð. 
Eins og fram kemur í viðtölum Morgunblaðsins við íslensk ungmenni í gær beinast fordómar ekki síst að fólki, sem nýkomið er til landsins, en í minna mæli að þeim, sem hafa náð að aðlagast og læra málið. Hér hefur verið lögð áhersla á að innflytjendur læri íslensku. Sú áhersla á ekki aðeins að vera formsatriði. Samkvæmt lögum er útlendingum, sem setjast hér að, skylt að ljúka 150 stunda íslenskunámskeiði. Sú gagnrýni hefur komið fram að ekki hafi verið hugað að því hvernig ætti að fylgja þeim eftir. 
Fólk, sem hingað kemur, er misjafnlega í stakk búið til að læra íslensku. Bæði er menntun þess misjöfn og móðurmál þess getur verið alls óskylt íslenskunni. Þá getur verið misjafnt framboð á íslenskunámskeiðum, einkum á landsbyggðinni, og þess eru dæmi að útlendingar hafi tekið sama námskeiðið þrisvar af því að annað var ekki í boði til þess að uppfylla tímaskylduna. Augljóst er að slíkt er ekki aðeins sóun á tíma og peningum, heldur þvert á anda laganna og tilgang. 
Fordómar eru hættulegir og það ber ekki að taka niðurstöðum könnunar Rauða kross Íslands á viðhorfum ungmenna til innflytjenda af léttúð. Ef tryggja á að hér þrífist öflugt og þróttmikið fjölmenningarsamfélag þarf að leggja ofuráherslu á að auðvelda nýjum Íslendingum aðlögun að nýju þjóðfélagi. Þeir þurfa ekki að vera eins og þeir, sem fyrir voru, en þeir þurfa að vera þátttakendur í þjóðfélaginu, en ekki standa utan þess. Takist að koma því til leiðar munu allir njóta góðs af.
