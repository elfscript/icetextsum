TAUGAR áhorfenda jafnt sem leikmanna voru þandar til hins ýtrasta síðustu 15 mínúturnar þegar HK sótti Val heim í fyrsta leik í 8 liða úrslitum, DHL-deildarinnar í handknattleik, í gærkvöldi. Þá æstust leikar, menn voru ótt og títt reknir út af en HK alltaf í mesta basli með að jafna. Valsmenn höfðu þriggja marka forskot þegar lítið var eftir og voru næstum búnir að klúðra því en sluppu fyrir horn með 26:25 sigri. Næsti leikur liðanna verður nokkuð örugglega ekki síður spennandi en leikmenn beggja liða hlakka til.
Gestirnir úr Kópavogi byrjuðu strax á að spila vörn með einn mann framar til að hemja skyttuna Vilhjálm Halldórsson. Það gekk ágætlega framan af en þá léku aðrir Valsmenn lausum hala. Engu að síður var jafnræði fram í miðjan fyrri hálfleik en þá fór flöt vörn Vals að ná saman svo að sóknarleikur HK fólst oft aðeins í því að láta boltann ganga hratt fyrir utan því enginn tók af skarið enda skoruðu HK-menn aðeins 2 mörk í rúmar 11 mínútur á meðan Valur skoraði níu, þegar vörnin hirti auðveldlega boltann af HK og Valsarar tóku á sprett upp völlinn. Þjálfari HK tók leikhlé þegar rúmar sjö mínútur voru til leikhlés og eflaust hefur hann skipað sínum mönnum að sækja á markið og taka almennilega á í vörninni. Það gekk fljótlega eftir, ekki síst þar sem Valsmenn voru heldur örir og jafnvel kærulausir í sínum sóknum, komnir með 14:8 forystu. 
HK-mönnnum tókst að halda sínu striki eftir hálfleikshléið og söxuðu hægt og bítandi á forskot Vals. Vörnin var þá líka skárri, fór betur út í leikmenn og braut niður sóknarleik Vals. Á 14. mínútu síðari hálfleiks tókst HK loks að jafna í 19:19, ekki síst fyrir tilstilli Björgvins Gústavssonar í markinu og þá byrjaði fjörið fyrir alvöru. Leikmenn gerðust frekar spenntir og voru margir sendir í kælingu, meðal annars Björgvin markvörður. Valsmenn héldu alltaf naumri forystu og HK hafði mikið fyrir því að missa þá ekki frá sér. Þegar rúm ein og hálf mínúta var eftir hafði Valur 26:23 forskot. Valdimar Þórsson minnkaði muninn úr vítakasti í næstu sókn, Björgvin varði í marki HK og Karl Grönvold minnkaði muninn í eitt mark þegar 55 sekúndur voru eftir. Valsmenn lögðu af stað í sókn en hentu boltanum út af fyrir einstakan klaufaskap þegar 5 sekúndur voru eftir. HK-menn brunuðu í sókn en brotið var á þeim. HK-menn náðu skoti framhjá vörn Vals en Hlynur Jóhannesson markvörður Vals varði vel niðri við stöng. 
Valsmenn voru góðir, margir lögðu hönd á plóg og ekki einhver einn, sem átti að bera uppi leikinn. Markverðirnir voru ágætir og Vilhjálmur átti nokkur skotin eins og Hjalti Pálmason. Sigurður Eggert frískaði oft upp á sóknarleikinn með snaggaralegum tilþrifum. 
HK-menn voru ekki eins frískir en náðu sér á strik er á leið. Þeir geta þakkað Björgvini markverði fyrir ekki stærra tap. Augustas Strazdas og Ólafur Víðir Ólafsson voru ágætir «Ég er mjög sáttur, mér fannst við nokkuð góðir og besti leikur okkar í langan tíma,» sagði Ólafur Víðir.
