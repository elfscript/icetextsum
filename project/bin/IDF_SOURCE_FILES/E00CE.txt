Ummæli Hörpu Leifsdóttur, markaðsstjóra lyfjafyrirtækisins Actavis, í Morgunblaðinu á mánudag, vekja upp spurningar um það hvernig lyfjafyrirtækin líti á samskipti sín við læknastéttina. Sigurbjörn Sveinsson, formaður Læknafélags Íslands, skrifaði leiðara í Læknablaðið fyrir ári um samskipti lækna og lyfjafyrirtækja. Þar hvatti hann til að læknar ryfu tengsl risnu og fræðslu, sem hann sagði auðmýkjandi fyrir læknastéttina, og «andlega heilsuspillandi».
Í fréttaskýringu Sunnu Óskar Logadóttur blaðamanns, sem birtist hér í blaðinu sl. sunnudag, kom fram að eftir að þessi leiðari birtist hefðu lyfjafyrirtæki fækkað auglýsingum sínum í blaðinu. 
Í frétt í Morgunblaðinu á mánudag var svo haft eftir Hörpu Leifsdóttur að Actavis hefði engar breytingar gert á sínum auglýsingum í Læknablaðinu. «Hins vegar hefði þessi leiðari að mörgu leyti verið eins og köld vatnsgusa framan í lyfjafyrirtækin, þar sem tekjur af auglýsingum frá lyfjafyrirtækjum stæðu að verulegu leyti undir kostnaði af útgáfu blaðsins.» 
Hvað táknar þetta? Ætlast lyfjafyrirtæki til að fagstétt eins og læknar birti í fagtímariti sínu greinar, þar sem ekki er orði hallað á lyfjafyrirtækin, til þess að tryggja sér áfram auglýsingapeninga frá þeim? Eru auglýsingabirtingar Actavis og annarra lyfjafyrirtækja í Læknablaðinu þannig eitthvað annað en «eðlilegt markaðsstarf», sem talsmönnum lyfjafyrirtækja verður svo tíðrætt um í Morgunblaðinu á sunnudag? Telja lyfjafyrirtækin að þau eigi að eiga það víst, í krafti auglýsingapeninga sinna, að læknar geri sjálfir engar athugasemdir við það fyrirkomulag á samskiptum þeirra við lyfjafyrirtækin, sem lengi hefur verið við lýði? 
Það blasir auðvitað við að æskilegt er að rjúfa að sem langmestu leyti fjárhagsleg tengsl læknastéttarinnar og lyfjafyrirtækjanna. Þrátt fyrir allt talið um eðlilegt markaðs- og kynningarstarf lyfjafyrirtækjanna þegar þau bjóða læknum á ráðstefnur til útlanda, bjóða þeim í mat eða styrkja ráðstefnuhald þeirra hér á landi, er ekki hægt að leggja það að jöfnu við hverja aðra markaðssetningu vöru. 
Læknar kaupa ekki lyf af lyfjafyrirtækjum fyrir sína eigin peninga. Það eru annars vegar skattgreiðendur sem borga og hins vegar þeir, sem þurfa á lyfjunum að halda - oft þeir sem höllustum fæti standa í samfélaginu. Með ákvörðunum sínum um ávísun lyfja; á hvaða lyf er vísað og í hversu miklum mæli, hafa læknarnir mikil áhrif á tekjur lyfjafyrirtækjanna - en jafnframt á útgjöld skattgreiðenda og sjúklinga. 
Núverandi fyrirkomulag á samskiptum þeirra við lyfjafyrirtækin býður upp á að fólk spyrji hvort einstök lyfjafyrirtæki geti fengið lækna til að taka sín lyf fram yfir önnur og jafnframt hvort þau geti fengið þá til að taka ákvarðanir, sem kosti almenning meira fé en nauðsynlegt er. 
Nú er greinilega að skapast hreyfing meðal lækna sjálfra að breyta þeim samskiptum við lyfjafyrirtækin, sem valdið hafa tortryggni hjá almenningi. Það er af hinu góða. Í fréttaskýringu Morgunblaðsins sl. sunnudag voru raktar ýmsar mögulegar leiðir til að komast út úr þeirri stöðu að einstakir læknar séu háðir greiðslum frá lyfjafyrirtækjum vilji þeir tryggja sér endur- og símenntun. Full ástæða er til að kanna þessar leiðir til hlítar, jafnvel þótt lyfjafyrirtæki kvarti yfir köldum skvettum.
