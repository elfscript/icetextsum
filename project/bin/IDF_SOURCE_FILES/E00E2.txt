SEAN Brady, erkibiskup af Armagh og yfirmaður kaþólsku kirkjunnar í Írlandi, hefur að sögn BBC hvatt til þess að Jóhannes Páll II páfi verði tekinn í dýrlingatölu. Telur Brady að það myndi auka líkur á að stefna hins látna páfa muni áfram njóta fulltingis. «Hann var maður sem ávallt virtist hafa tíma og orku og fólk veitti honum orku og honum þótti vænt um það,» sagði Brady eftir að hafa sungið messu í dómkirkju heilags Patreks í Armagh í gær. Sagði erkibiskupinn að Jóhannes Páll II hefði umbylt hlutverki páfa í starfi kirkjunnar.
Fjöldi fólks í Írlandi og Norður-Írlandi hefur ritað nafn sitt í minningabækur um páfa. Bertie Ahern, forsætisráðherra Írlands, hefur verið gagnrýndur fyrir að helga ekki páfa, sem heimsótti landið 1979, sérstakan sorgardag. Söngkonan og fyrrverandi fulltrúi á Evrópuþinginu Rosemary Scallon, öðru nafni Dana, sagði mikinn fjölda fólks vilja að slíkur sorgardagur yrði haldinn. «Gefa ætti þjóðinni tækifæri til að syrgja sem þjóð mann sem talinn er eitt af mikilmennum tuttugustu aldar,» sagði hún. 
Rætt hefur verið um að sagan muni bæta viðurnefninu «hinn mikli» við heiti páfa. Hann gegndi embættinu í 27 ár, aðeins tveir menn munu hafa setið lengur á stólnum. Ekki eru þó til neinar reglur eða lög í Páfagarði um slík viðurnefni, að sögn sérfræðinga í kirkjurétti. Þau verða að veruleika ef almennt samkomulag er um að það eigi við en ljóst er að öflug hreyfing er að verða til sem setur sér þetta markmið. «Kveðjustundin langa fyrir Jóhannes Pál mikla,» var fyrirsögn á grein í einu virtasta dagblaði Ítalíu, Corriera della Sera , á mánudag. Opinbert málgagn Páfagarðs, L'Osservatore Romano , kallaði hann einnig Jóhannes Pál «hinn mikla». 
Tveir páfar hafa fengið titilinn «mikli»
Tveir páfar hafa fengið þann heiður að vera kallaðir miklir. Annar var Leó I sem uppi var á fimmtu öld og var þekktur fyrir ritstörf sín og röksemdir fyrir þeirri kenningu guðfræðinnar að eðli Guðs væri af tvennum toga, annars vegar mannlegt og hins vegar guðlegt. Einnig tókst honum að telja hinn herskáa Atla Húnakonung á að þyrma Róm og tókst að koma í veg fyrir að fjöldi borgarbúa yrði að þola pyntingar af hálfu hinna germönsku Vandala á tímum þjóðflutninganna, segir í frétt AP -fréttastofunnar. 
Gregor I, sem uppi var um 600, kom á endurbótum á klausturlifnaði og varði miklu fé úr sjóðum Páfagarðs til að hjálpa almenningi í hungursneyð. Einnig ritaði hann um skyldur klerka og höfðu þau skrif hans áhrif langt fram eftir miðöldum. 
Margir benda á að Jóhannes Páll II hafi með margvíslegum ritum sínum um guðfræði og heimspeki, ferðalögum um allan heim og baráttu gegn kommúnisma haft úrslitaáhrif á framgang kristninnar. Mestu skiptir þó hvort næsti páfi notar heitið «hinn mikli» um forvera sinn. Segir séra Joseph Koterski, prófessor í heimspeki við Fordham-háskólann í New York, að þá myndu líkurnar aukast mjög á að páfi fengi titilinn. 
«Titillinn verður til ef samkomulag er um það í kirkjunni. Almenningur er þegar farinn að nota hann. Nú verður hann að standast prófraun sögunnar,» segir Koterski. 
Klukkum verður hringt
Ákveðið hefur verið að í þetta sinn verði ekki látið nægja að sýna með hvítum reyk að nýr páfi hafi verið kjörinn, einnig verður hringt klukkum til að enginn á Péturstorginu velkist í vafa um að kjörið hafi farið fram. Rúmlega þriðji hver kardináli er of gamall til að mega taka þátt í kjörinu en þeir mega ekki hafa náð áttræðisaldri. Er því ljóst að minnst 117 kardinálar mega kjósa en enginn efast um að hinir háöldruðu munu hafa veruleg áhrif á hug hinna yngri á daglegum fundum þar sem allir kardinálar hittast nú áður en sjálf kosningin hefst sem verður innan 20 daga. 
Leynilegur kardináli?
Að sögn talsmanns Páfagarðs, Joaquin Navarro-Valls, voru í gær 93 kardinálar af alls 183 komnir til Rómar. Eitt af hlutverkum þeirra er að fara yfir öll skjöl sem hugsanlegt er að hinn látni páfi hafi skilið eftir handa þeim. Jóhannes Páll II skýrði frá því árið 2003 að hann hefði útnefnt nýjan kardinála en aldrei hefur verið skýrt opinberlega frá nafni mannsins dularfulla. Dæmi eru um slíka leynilega útnefningu þegar umræddur kardináli er frá landi þar sem kirkjan er ofsótt.
