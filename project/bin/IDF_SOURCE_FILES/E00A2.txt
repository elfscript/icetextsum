Til stendur að setja upp fleiri eftirlitsmyndavélar og hugsanlega auka lýsingu á lóð Flataskóla í Garðabæ vegna tíðra rúðubrota undanfarið, en síðustu þrjár helgar hafa sömu tvær rúðurnar í skólanum verið brotnar, án þess þó að farið hafi verið inn í skólann.
Sigurveig Sæmundsdóttir, skólastjóri Flataskóla, segir að hingað til hafi skólinn sloppið nokkuð vel við rúðubrot, sem víða eru landlægt vandamál í skólum. Hún segir rúðurnar sem hafi verið brotnar reglulega undanfarnar vikur vera á þeirri hlið skólans sem er fjærst veginum, þar sé dimmt yfir og enginn sem sjái til. «Það eru myndavélar hér við skólann og við ætlum að reyna að bæta það kerfi, og hugsanlega líka auka lýsingu á þessum stað,» segir Sigurveig. 
Spurð um hver beri kostnaðinn af rúðubrotunum segir hún að nema þeir sem brjóti rúðurnar náist sé það tryggingarfélag bæjarfélagsins sem bæti skaðann. «Við viljum að sjálfsögðu helst upplýsa það hverjir eru að þessu og það er unnið að því. Ég veit að það hefur tekist í sumum skólum, svo við erum að líta í kringum okkur og afla upplýsinga.»
