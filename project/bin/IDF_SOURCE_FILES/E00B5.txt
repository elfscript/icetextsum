FJALLAÐ er um fjárfestingar íslenskra fyrirtækja í Evrópu í heilsíðu í nýjasta hefti af Evrópuútgáfu Business Week og þar rætt við Hreiðar Má Sigurðsson, forstjóra Kaupþings banka, og Friðrik Jóhannsson, forstjóra Burðaráss, en fyrirsögn greinarinnar er «Verslunarferðir Íslendinga til Evrópu». 
Þar segir að Íslendingar séu uppteknir af því að kaupa upp fyrirtæki í Evrópu og að eftir því hafi verið tekið í fjármálaheiminum. Greint er frá kaupum Kaupþings banka á FIH í Danmörku og örum vexti bankans á undanförnum árum, kaupum Baugs í Bretlandi og á Magasin Du Nord í Danmörku og fjárfestingum Burðaráss erlendis. 
Þá er bent á að mörg íslensku fyrirtækjanna ráði yfir miklu fé, þau sem séu skráð í Kauphöllinni hafi náð sér í sjö milljarða dala, eða nær 430 milljarða íslenskra króna, með hlutafjárútboðum á síðustu fjórum árum. 
«Ef þeir [Íslendingar] vilja fjárfesta verða þeir að fara utan. Þeir hafa gert nokkur skynsamleg kaup og eiga ekki í vandræðum með að fjármagna þau,» er haft eftir sænskum bankasérfræðingi.
