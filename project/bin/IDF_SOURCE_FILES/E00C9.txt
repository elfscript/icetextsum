MORGUNBLAÐINU hefur borist eftirfrandi yfirlýsing frá lyfjafræðingum hjá Lyfjaþjónustu Landspítala - háskólasjúkrahúss (áður Lyfjasviði Landspítala - háskólasjúkrahúss).
«Nú undanfarna daga hefur verið fjallað um stöður sviðstjóra á Landspítala - háskólasjúkrahúsi í fjölmiðlum vegna gagnrýni tólf yfirlækna sem draga í efa að skipurit stofnunarinnar sé í samræmi við lög. Í svari setts forstjóra þar sem hann lýsir þeirri skoðun að allt sé þetta lögum samkvæmt kemur einnig fram að hann telji spítalann uppfylla samning stofnunarinnar og Háskóla Íslands með því að sviðstjórarnir hafi allir akademískt hæfi svo sem kveðið er á í samningnum. 
Allt frá árinu 2002 hafa lyfjafræðingar á LSH mátt búa við það að heyra undir sviðstjóra sem uppfyllir ekki kröfur um akademískt hæfi, uppfyllir ekki lagaskilyrði um starfsmenntun, þ.e. er ekki lyfjafræðingur heldur viðskiptafræðingur, og getur með engu móti leitt þá til faglegrar sóknar og framfara. Hafa stjórnendur stofnunarinnar farið hvern kollhnísinn á fætur öðrum til að smeygja sér fram hjá bæði landslögum og samningum. Fyrst með því að nota heitið lyfjasvið um þá starfsemi sem eðli málsins samkvæmt er nefnt sjúkrahúsapótek í lögum, einungis í þeim tilgangi að sneiða fram hjá 37. gr. lyfjalaga, og svo síðar með því að breyta heitinu í lyfjaþjónustu LSH þegar Háskólinn gerði athugasemdir við samningsbrot af hálfu spítalans þar sem sviðstjórinn uppfyllti ekki kröfur um akademískt hæfi, sbr. ályktun háskólaráðs frá 16. október 2003 þar sem segir: «Fyrir liggur að LSH hefur brotið samstarfssamning HÍ og LSH. Háskóli Íslands sættir sig ekki við þetta brot og fer þess formlega á leit við Landspítala - háskólasjúkrahús að ráðning sviðstjóra lyfjasviðs verði endurskoðuð með tilliti til gildandi samstarfssamnings HÍ og LSH.» Þessa síðastnefndu nafnbreytingu kallaði settur forstjóri skollaleik þegar hann kynnti hana ásamt breytingum á sviðakerfi spítalans á opnum fundi með starfsmönnum. 
Nú kunna að vera einhver lagaleg álitaefni í máli þessu sem ekki fæst skorið úr nema fyrir dómstólum, en það er fáheyrt að ætla sér að stjórna þekkingarstofnun eins og LSH með því að vísa starfsmönnum á dómstóla til að fá leyst úr ágreiningi og keyra málin áfram með þeim hætti sem stjórnendur LSH hafa gert. Hátæknisamfélag framtíðarinnar verður ekki byggt upp með því að valta yfir fagþekkingu og virða vilja hæfustu starfsmanna að vettugi. Þá er það með ólíkindum að stjórnvöld skuli halda áfram að skella skollaeyrum við þessu athæfi og reyna að stinga mönnum svefnþorn með því að vísa því frá einni stofnun til annarrar og þykjast ekki geta svarað vegna þessa að málin séu í athugun ýmist hér eða þar. Á það skal bent að dæmt var í hliðstæðu máli í Svíþjóð þar sem niðurstaðan var að einungis lyfjafræðingur gæti veitt apóteki forstöðu. Þá hefur verið fjallað um þetta mál erlendis og það vakið furðu eins og vonlegt er um slíka forneskju frá tímum einveldisins. 
Í greinaflokki sem birtist í British Medical Journal fyrir nokkrum árum var kannað hvernig tekist hefði til með sameiningu spítala. Í fjórðungi tilfella var metið svo að vel hefði tekist til en í þremur fjóru hefði sameiningin misheppnast á einhvern hátt, ekki síst vegna þess að starfsmenn hefðu ekki verið hafðir með í ráðum. Við skorum á stjórnvöld að koma málum í þann farveg að LSH geti orðið það framsækna háskólasjúkrahús sem menn tala gjarna um í hátíðarræðum, og leysi mál sjúkrahúsapóteksins í samræmi við landslög með faglegar kröfur og lýðræðislega hugsjón að leiðarljósi. 
Anna Ingibjörg Gunnarsdóttir 
Elín I. Jacobsen 
Ellert Ág. Magnússon 
Guðrún Indriðadóttir 
Hulda Harðardóttir 
Ingibjörg Gunnþórsdóttir 
Kristján Linnet 
Kristín Ingvarsdóttir 
Kristín Loftsdóttir 
Sigrún Valdimarsdóttir 
Smári Björgvinsson 
Þórir Benediktsson 
Þórunn K. Guðmundsdóttir»
