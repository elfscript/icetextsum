Nú styttist í grilltímann og kannski hafa einhverjir þegar tekið forskot á þá sælu. Fiskur er í mörgum tilfellum tilvalinn á grillið og má þar fara ýmsar leiðir. Einn er sá fiskur, sem heldur hefur verið fátíður á matborðum Íslendinga, en það er túnfiskurinn, enda veiðist hann lítið sem ekkert við Ísland. Hann er þó fáanlegur innfluttur, yfirleitt í sneiðum, nánast tilbúinn á grillið. Þessi fiskur hentar einstaklega vel á grill og því býður Sveinn Kjartansson, matreiðslumeistari Fylgifiska, lesendum Versins að spreyta sig á grilluðum túnfiski með sojasósu og engifer.
Uppskriftin
4 túnfisksteikur 
1 hvítlauksrif 
4 msk. olía 
50 g engifer 
50 ml japönsk sojasósa 
20 g steinselja 
safi úr 1 límónu 
nýmulinn pipar 
Maldon salt 
Aðferðin
Pressið hvítlauksrifið út í olíuna og leggið túnfiskinn í. Saxið steinseljuna út í og látið liggja í kryddleginum í 2-3 klst. 
Saxið engiferið smátt og blandið saman við sojasósuna ásamt safanum úr límónunni. 
Setjið túnfiskinn á heitt grillið. Grilltími er um 1-11/2 mínúta á hvorri hlið. Saltið og piprið. 
Gott er að nota restina af sósunni sem ídýfusósu með túnfisksteikinni.
