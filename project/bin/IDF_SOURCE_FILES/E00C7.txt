LISTAMAÐUR aprílmánaðar í Hafnarborg er Þórdís Alda Sigurðardóttir. Þórdís er menntuð við Myndlista- og handíðaskóla Íslands og Akademie der Bildenden Künste í Munchen. Hún hefur haldið margar einkasýningar á Íslandi og í Þýskalandi og tekið þátt í samsýningum hér heima, í Danmörku, Póllandi, Ástralíu og á Tasmaníu.
Sjálf segir listakonan um verkið í Hafnarborg: «Heiti verksins er «Draumfjaðrir» en það er einhvers konar tilraun mín til að efnisgera «drauminn» sem fylgir öllum jafnt í svefni sem vöku. Allir virðast eiga sér drauma einhvern tíma og einhvers staðar á lífsleiðinni. Draumar eru óáþreifanlegir og fara á undan manni eins og regnboginn en þeir eru þó þess eðlis að sumir geta ræst. 
Ég hef í þessu verki, eins og svo oft áður, notað bæði þungt og gróft efni ásamt léttu og fínlegu efni. Í þessu verki er það m.a. skírskotun til margbreytileikans sem felst í draumum manna, hins kvenlæga og hins karllæga. Verkinu er ætlað taka á sig breytta bakgrunnsmynd eða umhverfi sem binst því í hvert skipti sem það verður sýnt. Ég hef hugsað mér að gaman væri að biðja aðra að gera umhverfi eða bakgrunn þess. Stundum getur það líka verið fullkomlega «draumlaust» þannig að formin standi ein og sér í einhvers konar draumatómi.»
