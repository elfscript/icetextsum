200.000 boltar voru slegnir yfir páskana
Aðsókn í Bása, nýtt æfingasvæði Golfklúbbs Reykjavíkur sem opið er árið um kring og tekið var í notkun sl. sumar, hefur farið fram úr björtustu vonum. Að sögn framkvæmdastjóra GR var 4 milljónasti boltinn seldur þar á dögunum og yfir páskana voru 200.000 boltar slegnir á 5 dögum. «Það stoppar ekkert kylfinga svo fremi sem það er gott veður,» segir Margeir Vilhjálmsson. Ekkert lát virðist vera á vinsældum golfíþróttarinnar ef marka má fjölda golfiðkenda og fjölda nýrra golfvalla og golfbrauta sem stöðugt bætast við þær sem fyrir eru.
Golf eru önnur vinsælasta íþrótt landsins á eftir knattspyrnu m.t.t. skráðra félaga og samkvæmt lífsstílskönnunum Gallup stunda yfir 30.000 Íslendingar golf að staðaldri; þ.e. fara 5 sinnum eða oftar í golf á sumrin. Skráðir klúbbfélagar aðilarfélaga Golfsambands Íslands eru rétt tæplega 13 þúsund. Hjá sumum golfklúbbum, einkum á höfuðborgarsvæðinu, eru langir biðlistar yfir þá sem óska eftir inngöngu. 
Forsvarsmenn golfklúbba eru á einu máli um að golfklúbbar á höfuðborgarsvæðinu hafi ekki haldið í við þróunina samhliða auknum vinsældum íþróttarinnar og bætt við brautum, og benda á að töluverður hópur fólks leggur leið sína í nágrannasveitarfélögin til að spila golf, jafnvel austur fyrir fjall, þar sem mikil gróska virðist vera í uppbyggingu golfvalla. Á höfuðborgarsvæðinu eru þó einnig ýmis áform uppi um uppbyggingu og stækkanir á golfvöllum. Í kringum 60 golfklúbbar eru í landinu og sami fjöldi golfvalla. 
Í fyrra voru klúbbarnir 57, en þeim hefur fjölgað umtalsvert síðustu ár. 
300 á biðlista hjá GR
Að sögn Margeirs Vilhjálmssonar, framkvæmdastjóra Golfklúbbs Reykjavíkur, er stefnt að því að stækka Korpúlfsstaðavöll úr 18 holum í 27 en að auki er þar fyrir lítill 9 holu golfvöllur. Stefnt er að því að endanleg hönnun á viðbót vallarins liggi fyrir undir lok þessa mánaðar en áformað er að taka völlinn í notkun á 75 ára afmæli GR árið 2009. «Þetta gefur okkur þá möguleika að þegar mesti annatíminn er í íslensku golfi, milli fjögur og hálfsjö, þá gætum við verið með þrjá teiga opna á þeim tíma, og gætum sent út á völlinn þrefalt fleira fólk en við gerum í dag,» segir Margeir. Þess má geta að um 2.300 klúbbfélagar eru í GR og segir Margeir stefnt að því að fjölga þeim í 3.000 þegar nýi völlurinn verður tekinn í notkun. Um 300 manns eru á biðlista eftir inngöngu í GR í dag. 
Hjá Golfklúbbnum Kili í Mosfellsbæ er vinna hafin við stækkun vallarins úr 9 í 18 holur. Völlurinn mun liggja að ánni Korpu og skilja á milli golfiðkenda hjá Kili og Golfklúbbi Reykjavíkur hinum megin árinnar. Að sögn Steins G. Ólafssonar, vallarstjóra hjá Kili, er vinna hafin við nýju flatirnar og er stefnt að því að taka 5 af 9 holum í notkun haustið 2006 en að nýr 18 holu völlur verði fullgerður 2008. Rúmlega 500 klúbbfélagar eru í Kili og segir Haukur Hafsteinsson, framkvæmdastjóri klúbbsins, að stefnt sé að því að taka inn fleiri nýja klúbbfélaga og auka umsvifin þegar nýi völlurinn verður tilbúinn. 
Þá eru uppi hugmyndir um að gera nýjan 18 holu golfvöll í landi Oddfellow-reglunnar skammt frá Heiðmörk í Garðabæ. Garðar Eyland, framkvæmdastjóri Golfklúbbsins Odds, segir vinnu við nýjan golfvöll á frumstigi. Búið sé að vinna hugmyndir sem séu til kynningar og meðferðar hjá skipulagsyfirvöldum í Garðabæ. 
Hjá Golfklúbbnum Keili í Hafnarfirði stendur til að ráðast í breytingar á æfingasvæði klúbbsins innan- og utanhúss. Ólafur Ágústsson vallarstjóri segir stefnt að því að hefja framkvæmdir í vor og að þeim verði lokið næsta vor. 
Þá er einnig stefnt að því að ráðast í breytingar á eldri hluta vallarins á næstu tveimur árum. 
18 holu völlur í Þorlákshöfn
Töluvert er um það sem fyrr sagði að borgarbúar aki austur yfir Hellisheiði til að iðka golf, eða í önnur sveitarfélög. Þar hafa forsvarsmenn ýmissa golfklúbba unnið að uppbyggingu og stækkun golfvalla, t.d. hjá Golfklúbbnum á Öndverðarnesi í Grímsnesi. Þar er áformað að stækka golfvöllinn úr 9 í 18 holur á næstu tveimur árum og hann verði fullbúinn 2007. Örn Karlsson, formaður klúbbsins, segir töluverða ásókn í klúbbinn frá Reykjavík, auk þess sem töluverður áhugi sé frá aðilum sem hafi hug á að festa sér sumarhúsalóðir sem búið er að skipuleggja í næsta nágrenni. 
Golfvöllur Golfklúbbsins Kiðjabergi var stækkaður úr 9 í 18 holur og opnaður síðasta haust og telja sumir að hann sé raunar einn af betri golfvöllum landsins. Þá er stefnt að því að opna nýjan 18 holu golfvöll hjá Golfklúbbi Þorlákshafnar 1. maí nk. Friðrik Guðmundsson, formaður klúbbsins, segir að eftir sé að ganga frá merkingum og öðru slíku. Þess má geta að fyrir röskum áratug var ekkert nema svört auðn þar sem völlurinn er nú en síðan þá hefur Landgræðsla ríkisins gert tilraunir með uppgræðslu, með fyrrnefndum árangri. 
Stór hluti félaga í Golfklúbbi Þorlákshafnar er frá Reykjavík, en þeir eru um 170.
