LÍFLEGAR umræður spunnust um nýja samþykkt um kattahald í Reykjavík, sem lögð var fram á fundi borgarstjórnar í gær. Sýndist sitt hverjum og var ljóst að ófáir borgarfulltrúar bera ríkar tilfinningar í brjósti til þessara loðnu og sjálfstæðu förunauta mannanna.
Helstu bitbein borgarfulltrúa fólust í þriðju og fjórðu grein samþykktarinnar. Í þriðju grein samþykktarinnar segir að allir kettir eldri en fjögurra mánaða skuli örmerktir af dýralækni auk þess sem eigendur katta skuli strax að lokinni örmerkingu koma upplýsingum um númer örmerkis og nafn og kennitölu eiganda til Umhverfis- og heilbrigðisstofu, sem heldur skrá um örmerkta ketti í Reykjavík. Í fjórðu greininni segir að gelda skuli alla fressa sex mánaða og eldri sem ganga lausir utandyra. 
Of langt gengið
Marta Guðjónsdóttir, borgarfulltrúi sjálfstæðismanna, taldi samþykktina ganga of langt og væri upplýsingasöfnunin um kattaeigendur vísir að gjaldtöku í framtíðinni. Óþarfi væri að örmerkja ketti þegar vel dygði að eyrnamerkja þá. 
Undir þetta tóku Guðlaugur Þór Þórðarson og Kjartan Magnússon, sem bættu enn fremur við að þeim þætti mikið misrétti í því að gelda einungis fressketti og væri þetta skerðing á náttúru og eðli þessara ljúfu dýra sem setja svo mikinn svip á borgarlífið. Sögðu þeir það hindra eðlilegan framgang náttúrunnar og eðlilegt líf katta, sem í eðli sínu væru mjög frjáls dýr. 
Kattholt hefur unnið gott starf
Í andsvari sínu sagði Katrín Jakobsdóttir geldingu fresskatta aðallega eiga rætur að rekja til lyktarsterks þvags fresskattanna þegar þeir merkja sér svæði. Tóku borgarfulltrúar Sjálfstæðisflokks þá dæmi um væl breimandi læða og sögðu það í það minnsta jafn hvimleitt og lyktina. 
Í máli sínu fagnaði Stefán Jón Hafstein nýtilkomnum náttúruverndarsjónarmiðum sjálfstæðismanna. Minntist hann einnig á gott starf Kattholts, en þangað hefði köttur hans ratað er hann týndist um páskana. Sagði Stefán vel geta hugsað sér að gjald yrði tekið af kattaeigendum og það látið renna til Kattholts, þar sem það starf sem þar er unnið sé afar mikilvægt fyrir kattaeigendur. 
Undir lokin sagði Katrín Jakobsdóttir að aðalrökin fyrir geldingu fresskatta væri að minnka óþarfa þjáningu, því stór hluti katta sem koma í Kattholt eru svæfðir.
