SIV Friðleifsdóttir, þingmaður Framsóknarflokks, mælti fyrir frumvarpi þess efnis á Alþingi í síðustu viku, að ráðherra víki úr þingsæti meðan hann gegnir ráðherradómi og að varamaður taki sæti hans á meðan. 
Siv sagði m.a. í framsöguræðu sinni að við byggjum við mikið ráðherraræði; ráðherrarnir hefðu meiri völd en eðlilegt gæti talist, sérstaklega á löggjafarsamkomunni. Íslenskt réttarríki byggðist hins vegar á hugmyndinni um greiningu ríkisvaldsins í þrjá þætti, löggjafarvald, framkvæmdarvald og dómsvald. 
«Þó að stjórnarskrá okkar byggist á þessum hugmyndum gerir hún samt ráð fyrir að ráðherrar geti jafnframt verið alþingismenn, þ.e. að þeir sem eru í framkvæmdarvaldinu séu líka í löggjafarvaldinu. Þeir sitja því báðum megin borðsins.» 
Jóhanna Sigurðardóttir, þingmaður Samfylkingarinnar, sagðist hafa miklar efasemdir um frumvarpið, þrátt fyrir að Samfylkingin hefði ályktað í þá veru. «Ef markmiðið er að skerpa þrískiptingu ríkisvaldsins sem ég er mikill talsmaður fyrir og hef talað fyrir gegnum árin þá eru aðrar leiðir miklu heppilegri til þess. Ég nefni t.d. að skerpa lög um ráðherraábyrgð sem eru afar veik.» 
Jóhanna sagði einnig að ef frumvarp Sivjar yrði að lögum myndi fjölga um tólf manns á Alþingi. «Ef þetta frumvarp yrði að lögum í dag þá ættu sæti hér núna 75 manns,» sagði hún. «Þeir kæmust nú varla fyrir í þessum þingsal. Þetta mundi styrkja stjórnarliðið fyrst og fremst en ekki stjórnarandstöðuna.» 
Hemill á ríkisútgjöld
Ögmundur Jónasson, þingmaður Vinstrihreyfingarinnar - græns framboðs, sagðist telja að allgóð þverpólitísk samstaða væri um meginmarkmið frumvarpsins, þ.e. að efla þingið gagnvart framkvæmdarvaldinu. Spurningin snerist hins vegar um leiðirnar til að ná því markmiði. Umrætt frumvarp væri ekki skynsamleg leið. Yrði það að lögum myndi það draga úr vægi stjórnarandstöðunnar. 
Meðflutningsmenn Sivjar að frumvarpinu eru Kristinn H. Gunnarsson, Framsóknarflokki, Margrét Frímannsdóttir, Samfylkingu, Gunnar Örlygsson, Frjálslynda flokknum, og Pétur H. Blöndal, Sjálfstæðisflokki. 
Sá síðastnefndi sagði í umræðunum um þetta mál að samhliða samþykkt frumvarpsins bæri að fækka þingmönnunum um tólf, þ.e. úr 63 í 51. «Það skemmtilega er að þessi salur hérna, sem ég er mjög hrifinn af og hef bundið miklu ástfóstri við, [...] takmarkar fjölgun þingmanna. Af því að ég er nú alltaf að gæta hagsmuna ríkiskassans sé ég þennan sal sem hemil á útgjöldum ríkisins til fjölgunar þingmanna. Það er ekki hægt að bæta við fleiri þingmönnum. Það yrði því ekki hægt að bæta við tólf, ég sé ekki hvar ætti að koma þeim fyrir, nema þá að stækka salinn og það kostar þá enn þá meira,» sagði Pétur H. Blöndal.
