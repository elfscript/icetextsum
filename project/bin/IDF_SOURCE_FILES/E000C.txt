SAMKAUP hf. voru rekin með 282,5 milljóna króna hagnaði eftir skatta í fyrra á móti 218,5 milljóna hagnaði árið áður og jókst hagnaðurinn því um nær 30%. Rekstrartekjur námu 9,8 milljörðum og jukust um 11% frá árinu áður. Rekstrargjöld voru 9,5 milljarðar á móti 8,5 milljörðum árið áður og jukust um 12% milli ára. Handbært fé frá rekstri í fyrra var 369 milljónir á móti 360 milljónum árið 2003.
Um mitt ár í fyrra sameinaðist KB Borgarnesi Samkaupum og á árinu keyptu Samkaup verslunina Hornið á Selfossi en seldu fyrrum byggingarvörudeild KB, kjötvinnsluna Kjötsel og kostverslunina Valgarð á Akureyri. Þá sameinuðust Sparkaup ehf. Samkaupum en Sparkaup var eignarhaldsfélag um hlut í Samkaupum. 
Eigið fé Samkaupa í lok árs 2004 nam liðlega 1,1 milljarði króna og eiginfjárhlutfall var um 33%. 
Samkaup reka matvöruverslanir á höfuðborgarsvæðinu, Suðurnesjum, Vesturlandi, Vestfjörðum, Norðurlandi og Suðurlandi undir nöfnunum Samkaup úrval, Samkaup strax, Nettó og Kaskó en félagið keypti nú í febrúar verslanir á Blönduósi og á Skagaströnd. 
Stærstu einstöku eigendur Samkaupa eru Kaupfélag Suðurnesja með 57,7% hlut og Kaupfélag Borgfirðinga með tæplega 15% hlut.
