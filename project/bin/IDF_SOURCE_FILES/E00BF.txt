Gömlu fólki, sem er við góða heilsu og hreyfir sig daglega, hæfir yfirleitt almennt fæði, sem tekur mið af ráðleggingum Manneldisráðs um mataræði. Hætta á næringarskorti eykst hinsvegar ef matarlyst minnkar, hvort heldur er vegna líkamlegra eða geðrænna sjúkdóma og þá þarf að gera sérstakar einstaklingsbundnar ráðstafanir, að sögn Hólmfríðar Þorgeirsdóttur, verkefnisstjóra næringar hjá Lýðheilsustöð. 
Lýðheilsustöð hefur gefið út fræðsluritið «Matur fyrir aldraða», sem ætlað er öllum þeim, sem vinna við hjúkrun aldraðra eða útbúa mat fyrir roskið fólk, hvort heldur sem er á stofnunum eða í heimahúsum. 
Orkuþörf minnkar með aldrinum
Bæklingurinn var unninn af samstarfshópi um öldrunarmál á vegum Manneldisráðs, en markmiðið með útgáfunni var að matur, sem borinn er fyrir gamalt fólk sé bæði hollur og lystugur og hæfi gömlu fólki. «Þarfir aldraðra eru mismunandi og í ritinu er gerður skýr greinarmunur á þeim mat, sem hæfir fólki við góða heilsu og hinum, sem eru orðnir sjúkir og illa á sig komnir. Orkuþörf minnkar með aldrinum, aðallega vegna vöðvarýrnunar og minni hreyfingar. Þörf fyrir vítamín, steinefni, prótein og trefjaefni minnkar hinsvegar ekki að sama skapi með aldrinum. Því þarf fæði aldraðra að vera næringarríkt eigi það að rúma öll nauðsynleg næringarefni í minni fæðuskömmtum.» 
Ofþyngd kallar á sjúkdóma
Að sögn Hólmfríðar er æskilegt að almennt fæði fyrir aldraðra fylgi ráðleggingum Manneldisráðs um mataræði en samkvæmt þeim skal fitu, einkum harðri fitu, sykri og salti stillt í hóf, en þess gætt að fæðið veiti nægan vökva og trefjaefni auk nauðsynlegra vítamína og steinefna. «Þar sem orkuþörfin minnkar með aldri, er hætta á að fólk fitni sé þess ekki gætt að minnka neyslu í samræmi við þörf. Ofþyngd og offita á efri árum auka mjög líkur á sykursýki, hækkuðum blóðþrýstingi og stoðkerfissjúkdómum auk annarra fylgikvilla og því er mikið í húfi að líkamsþyngd sé haldið í skefjum. Dagleg hreyfing, t.d. gönguferðir eða leikfimi, ásamt hæfilegri fitu og skynsamlegu fæðuvali, skipta meginmáli til að koma í veg fyrir offitu á efri árum. Á hinn bóginn minnkar oft matarlyst gamals fólks. Það léttist meira en góðu hófi gegnir og við það aukast líkur á mörgum sjúkdómum. Starfsfólk og aðrir sem annast gamalt fólk þurfa því að vera vel vakandi fyrir hugsanlegum breytingum á líkamsþyngd og grípa í taumana til að koma í veg fyrir að fólk léttist eða þyngist um of. 
Gamalt fólk, sem borðar lítið vegna sjúkdóma eða greinist í lélegu næringarástandi, þarf sérfæði, sem er næringarþéttara en almenna fæðið,» segir Hólmfríður. Feitar mjólkurvörur eru þá notaðar í stað fituskertra, meira er notað af rjóma og smjöri en heldur minna af kartöflum og grænmeti. 
Í ritinu Matur fyrir aldraða er einnig fjallað um fæði fyrir sykursjúka, of þunga og fyrir þá, sem einhverra hluta vegna, eiga erfitt með að tyggja eða kyngja og þurfa þá hakkað eða maukað fæði. 
join@mbl.is
