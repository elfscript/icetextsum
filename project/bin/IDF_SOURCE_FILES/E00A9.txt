«ÉG reikna með jöfnum og spennandi leikjum eins og yfirleitt í úrslitakeppninni en sennilega mun heimaleikjarétturinn skipta verulegu máli, einkum þá í rimmum ÍR og KA annars vegar og Val og HK hins vegar,» segir Bjarki Sigurðsson, fyrrverandi landsliðsmaður í handknattleik og leikmaður Víkings þegar Morgunblaðið bað hann um að spá í leiki átta liða úrslita Íslandsmóts karla í handknattleik en fyrsta umferð þeirra fer fram í kvöld.
Þá mætast erkifjendurnir í Hafnarfirði, Haukar og FH á Ásvöllum kl. 20.Fram sækir ÍBV heim til Eyja. ÍR fær KA í heimsókn í Austurbergið og Valur tekur á móti HK á Hlíðarenda. Þrír síðasttöldu leikirnir hefjast kl. 19.15.
«Ég held að Haukar vinni FH-inga á sannfærandi hátt í tveimur leikjum. Með fullri virðingu fyrir FH-ingum eru þeir að koma upp úr annarri deild á sama tíma og Haukar hafa verið með sterkasta liðið á keppnistímabilinu. Þetta mun vera í fjórða skipti sem þessi lið mætast í úrslitakeppni á síðustu sex árum og alltaf hafa Haukar haft betur. Það verður ekki breyting á því að þessu sinni, því miður fyrir FH, það verður einhver að tapa,» segir Bjarki sem reiknar ennfremur með að ÍBV vinni Fram í tveimur leikjum. ÍBV liðið hefur komið verulega á óvart eftir áramótin. Liðið reif sig upp úr kjallara efstu deildar og upp í annað sæti deildarinnar á nokkrum vikum með afar sannfærandi spilamennsku. 
«Í gegnum árin hefur ÍBV aldrei náð sér á strik fyrr en eftir áramót. Núna vöknuðu Eyjamenn aðeins fyrr en oft áður af blundi sínum og fengu m.a. mjög sterka rétthenta skyttu, Tite Kalandadze, sem einnig er öflugur varnarmaður. Þetta hefur bundið ÍBV-liðið mjög vel saman sem hefur gert að verkum að liðið hefur leikið góðan varnar- og sóknarleik. Árangur liggur að vissu leyti fyrir, liðið vann sig upp úr neðstu sætum í milliriðlakeppni og upp í annað sæti. Fram kemur aftur á móti upp úr 1. deild þar sem liðið hefur verið að glíma við andstæðinga af allt öðrum styrkleika. Ég er hræddur um að þessir leikir við ÍBV reynist Fram-liðinu erfiðir. ÍBV vinnur í tveimur leikjum. Fyrri viðureignin í Eyjum á eftir að reyndast ÍBV-liðinu auðveld en í þeirri síðari veitir Fram örugglega meiri mótspyrnu. Fram-liðið hefur oft verið skynsamt í sínum leik á heimavelli og oft tekist að halda í við andstæðinga sína. Það gerist sennilega núna en Eyjaliðið er sennilega of sterkt til þess að Fram takist að vinna einn leik,» segir Bjarki sem heldur að viðureignir ÍR og KA annars vegar og Vals og HK hins vegar verði meira spennandi. 
«Það eru viss kynslóðaskipti að eiga sér stað hjá KA-liðinu um þessar mundir og því finnst mér árangur þess á Íslandsmótinu til þessa ekki vera slæmur. Leikir ÍR og KA verða afar jafnir og tvísýnt verður um úrslit. Ég hallast þó að því að ÍR vinni tvo leiki og KA einn, heimaleikjarétturinn ríði baggamuninn fyrir ÍR-liðið. ÍR-ingar eru bikarmeistarar og hafa þar af leiðandi meiri trú á sjálfum sér sem gefur þeim aukið sjálfstraust. Heimaleikjarétturinn er þeirra og síðan er mikil stemmning á bak við liðið. Meiðsli nokkurra sterkra leikmanna gæti hinsvegar sett strik í reikning liðsins. Það verður spennandi að sjá hvernig Júlíus Jónasson þjálfari spilar úr þeirri stöðu sem liðið verður í ef margir sterkir leikmenn verða að halda aftur af sér vegna meiðsla.» 
HK hefur valdið vonbrigðum
Bjarki segir að HK-liðið hafi valdið sér og eflaust fleirum vonbrigðum eftir áramótin, það sé eins og botninn hafi dottið úr liðinu, ekki síst eftir að það tapaði úrslitaleik bikarkeppninnar. Valur hafi hins vegar staðið í skugga annarra liða í vetur og fyrir vikið ekki verið mikið inni í umræðunni. Liðið hafi hins vegar sótt nokkuð á upp á síðkastið. 
«HK er með mjög sókndjarft lið sem er ekki eins öflugt í varnarleiknum. Valsmenn hafa verið óheppnir með meiðsli nokkurra manna sem eru að koma til baka um þessar mundir. 
Ég er frekar á því að heimaleikjarétturinn skipti miklu máli og Valsmenn komist áfram á kostnað HK, 2:1. Auk þess þykir mér Valur frekar hafa verið á uppleið í leik sínum á sama tíma og leik HK hefur frekar hnignað. Hefðin og heimaleikjarétturinn kemur Val í undanúrslitin ásamt Haukum, ÍBV og ÍR að mínu mati,» segir Bjarki.
