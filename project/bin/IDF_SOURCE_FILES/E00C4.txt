ÞÓTT ÉG fylgist að vísu minna með fréttum að heiman eftir að ég fluttist til Danmerkur, heyrði ég eitthvað um það nú fyrir stuttu að Íslendingar væru meðal þeirra vestrænu þjóða sem gefa hvað sjaldnast líffæri. Þetta kemur mér svo sem ekkert á óvart og ég efast stórlega um að það hafi mikið með öðruvísi hugarfar Íslendinga að gera. Það er nú einu sinni þannig að flestar vestrænar þjóðir hafa komið upp kerfi sem auðveldar læknum að komast að því hvort fólk sem er hugsanlegir líffæragjafar hafi samþykkt slíka gjöf að því látnu. Það getur líka verið erfitt fyrir aðstandendur viðkomandi að ákveða slíkt ef það hefur aldrei talað um líffæragjöf, auk þess sem fólk er kannski ekki sérstaklega í ástandi til að taka slíkar ákvarðanir rétt eftir að fá fréttir af dauða nákomins einstaklings. 
Þegar ég kom fyrst til Danmerkur var mér gert að finna mér húsnæði svo ég gæti sem fyrst fengið sjúkratryggingarskírteini. Þegar umsóknin fyrir skírteinið er svo fyllt út er þar reitur sem maður getur merkt við ef maður vill gerast líffæragjafi. Þetta sjúkratryggingarskírteini er merkilegt lítið fyrirbæri í formi kreditkorts með segulrönd sem hægt er að renna í gegn í tölvu á sjúkrahúsum og þá koma allar helstu upplýsingar um mann fram, m.a. hvort maður sé líffæragjafi. Og þetta bera allir Danir samviskusamlega á sér, ef óhapp skyldi henda þá. Svipað er uppi á teningnum í Bandaríkjunum þar sem maður getur tekið það fram við gerð ökuskírteinis síns að maður vilji gerast líffæragjafi og það er þá merkt á sjálft kortið. 
Á Íslandi getur maður gerst líffæragjafi með því að klippa út miða frá landlæknisembættinu þar sem maður getur skrifað inná hann að maður vilji gefa líffæri sín við andlát sitt, og geymt hann svo í veskinu sínu. 
Því miður virkar þetta ekki jafnvel og kerfi ofannefndra landa, því að þar er fólk spurt að þessu við gerð korta sem það mun óhjákvæmilega þurfa að nota (flestir keyra bíl og það eru jú oft ökumenn sem koma til með að gefa líffæri). 
Við það tækifæri er einnig hægt að upplýsa fólk hvað felst í líffæragjöf og fá enn fleiri til að samþykkja líffæragjöf. Þar að auki er miðinn frá landlæknisembættinu ekki talinn löggilt skjal. 
Fólk í heilbrigðisgeiranum getur auðvitað strax byrjað á að gera eitthvað í málinu. Mjög margir ganga með blóðgjafarkortin sín í veskinu svo hægt sé að sjá í hvaða blóðflokki þeir eru ef þeir skyldu lenda í óhappi. Það væri tilvalið ef á því korti kæmi einnig fram ef blóðgjafi sé samþykkur líffæragjöf og myndu þá læknar eða hjúkrunarfræðingar upplýsa fólk um hvað fælist í líffæragjöf. Nú eða bæklingur landlæknisembættisins um líffæragjöf látinn liggja frammi. 
Heilbrigðisráðherra ætti þó að gera eitthvað víðtækara þar sem því miður einungis lítill hluti þjóðarinnar gefur blóð. Ökuskírteiniskerfi Bandaríkjamanna myndi líklegast ekki ganga hér því þau þurfa að samræmast stöðlum Evrópusambandsins (geri ég ráð fyrir). 
Það mætti því taka upp kerfi Dananna enda margir aðrir kostir við sjúkratryggingarskírteini þeirra en bara að sjá hvort fólk sé líffæragjafar. Við þurfum ekki endilega að herma eftir öðrum, en það er víst stór hefð fyrir því að taka upp ósiði stóra bróður í Skandinavíu. Því ekki fylgja fordæmi hans þegar eitthvað virkar vel. Höfundur er læknanemi og skráður líffæragjafi í Danmörku.
