Stjórn kennarafélags Menntaskólans á Ísafirði sagði af sér á fundi með félagsmönnum á mánudag, og segir fyrrverandi formaður stjórnarinnar að ástæðan sé samstarfserfiðleikar við Ólínu Þorvarðardóttur skólameistara.
Agnes Karlsdóttir, fyrrverandi formaður stjórnarinnar, segir að félagsmönnum hafi brugðið illa þegar stjórnin sagði af sér, enda hafi stjórnin hingað til ekki verið að ræða samskipti sín og skólameistara við kennara. Boðaður hefur verið nýr fundur kennara við skólann næstkomandi föstudag, þar sem til stendur að kjósa nýja stjórn. Agnes segir að hún fái þó ekki séð að auðvelt verði að fá fólk til að gegna þessum störfum eftir það sem á undan hefur gengið. Spurð hvað taki við ef enginn fáist í stjórn segir hún að það verði einfaldlega að koma í ljós. 
Agnes segir að upphaf þessarar óánægju stjórnarinnar megi rekja til viðbragða skólameistara við ályktun stjórnarinnar 23. mars sl., en þá hafi skólameistari kallað stjórnina á sinn fund til þess að biðja hana að skýra efni yfirlýsingarinnar nánar. Agnes líkir þessu við yfirheyrslu skólameistara yfir trúnaðarmönnum kennara, og við það verði ekki unað. 
Í yfirlýsingunni, sem kom í kjölfar annarrar yfirlýsingar frá skólameistara, áréttar stjórnin að henni sé kunnugt um «nokkur mál frá síðasta skólaári og yfirstandandi skólaári þar sem aðstoðar lögfræðings KÍ hefur verið leitað vegna samskipta kennara og skólameistara». 
«Framkoma skólameistara gagnvart þessum trúnaðarmönnum er of gróf og gengur of langt,» segir Agnes. Hún vill þó ekki tjá sig um hvað nákvæmlega fór fram á fundi skólameistara með stjórninni, og segir þá sem þurfi að vita það; kennara og þá sem á fundinum voru; vita hvað hafi verið rætt. 
Skólameistara óviðkomandi
Ólína Þorvarðardóttir skólameistari segir að hún sem skólameistari hafi engin afskipti af kennarafélagi skólans, sem sé stéttarfélag og hluti af Félagi framhaldsskólakennara. «Stjórn kennarafélagsins verður að eiga það við sitt samstarfsfólk hvers vegna hún segir af sér trúnaðarstörfum við félagið. Þetta er skólameistara óviðkomandi.» 
Ólína bendir á að við skólann hafi verið gerðar tvær stjórnendakannanir, þar sem kennarar hafi verið spurðir um samskipti við skólameistara og yfirstjórn skólans. Síðasta könnun var gerð í nóvember á síðasta ári, og segir Ólína að þessar kannanir hafi í bæði skiptin komið mjög vel út fyrir stjórnendur skólans.
