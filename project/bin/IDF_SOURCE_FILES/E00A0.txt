SÝSLUMANNSEMBÆTTIÐ í Reykjavík frestaði því í gær að skera úr um lögbannskröfu meirihluta eigenda í Keri , móðurfélagi Olíufélagsins, á hlutafjáraukningu í fasteignafélaginu Festingu. Úrskurðurinn verður kynntur á föstudaginn.
Festing á og rekur fasteignir Olíufélagsins og Samskipa en meðal eigenda félagsins eru fjárfestarnir í Sundi og Nordic Partners sem seldu á dögunum hluti sína í Keri til Grettis, félags í eigu Sunds, Landsbankans og Tryggingamiðstöðvarinnar. 
Eigendur Kers, aðrir en fjárfestingarfélagið Grettir , vilja að fulltrúum meints nýs meirihluta í Festingu verði bannað að neyta atkvæðisréttar og/eða framselja hann til þriðja aðila þar til dómstólar hafa kveðið upp úr um lögmæti hlutafjáraukningarinnar.
