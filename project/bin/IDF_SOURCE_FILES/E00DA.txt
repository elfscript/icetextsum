Þórður Sigvaldason fæddist í Klausturseli á Jökuldal 19. maí 1929. Hann lést á gjörgæsludeild Fjórðungssjúkrahússins á Akureyri 30. mars síðastliðinn. Foreldrar hans voru Sigvaldi Torfason bóndi, f. 6.7. 1885, d. 27.11. 1954, og Jónína Rustikusdóttir, f. 26.10. 1892, d. í janúar 1975. Bræður Þórðar voru Ragnar Sigvaldason, f. 6.3. 1926, og Björgvin Sigvaldason, f. 15.3. 1927, d. 29.6. 1999.
21. október 1953 kvæntist Þórður Sigrúnu Margréti Júlíusdóttur, f. 25.2. 1932. Börn þeirra eru: 1) Anna Jóna, f. 4.12. 1954, d. 1959. 2) Sigvaldi Júlíus, f. 1.1. 1956, kona hans er Kristrún Gunnarsdóttir, börn þeirra eru Gunnar og Fríða Margrét. 3) Gréta Dröfn, f. 19.5. 1958, maður hennar er Páll Halldór Benediktsson, f. 7.2. 1958, börn þeirra eru Sigrún Anna, Elínborg Sædís og Þórður Steinar. 4) Hákon Jökull, f. 1.10. 1959, kona hans er Valgerður Jónsdóttir, börn þeirra eru Jónþór og Sigmar. 5) Reynir, f. 3.3. 1961, d. 27.5. 2002, börn hans Perla Sólveig og Tinna Mirjam. 6) Trausti, f. 25.4. 1963, sonur hans er Andri Fannar. 
Þórður var bóndi á Hákonarstöðum og bjó þar allan sinn aldur. Hann gegndi mörgum trúnaðarstörfum fyrir sveit sína. Hann starfaði mikið við tónlist og var tónlistarkennari í Skjöldólfsstaðaskóla á Jökuldal í mörg ár. Hann var organisti í Eiríksstaðakirkju og Hofteigskirkju frá 15 ára aldri þar til hann veiktist 1999 og gat ekki stundað það lengur. 
Útför Þórðar verður gerð frá Egilsstaðakirkju í dag og hefst athöfnin klukkan 14. 
Það var mér mikil harmafregn þegar Páll Benediktsson hringdi í mig og greindi mér frá andláti míns kæra frænda. Minningarnar hrannast upp enda langt um liðið síðan ég tíu ára gemlingur kom fyrst í sveitina og Þórður var sá fyrsti sem tók á móti mér. Okkur varð strax vel til vina þó aldursmunurinn væri mikill og öllum ljúfu minningunum verður ekki komið til skila í lítilli minningargrein.
Mér finnst þessi vinur minn hafa kvatt allt of snemma, ekki nema sjötíu og fimm ára og vel á sig kominn, en enginn má sköpum renna og enginn veit sína ævina fyrr en öll er. 
Eitt af því fyrsta sem upp í hugann kemur, er þegar byggja skyldi hænsnakofa yfir hænu sem átti að unga út. Mér var falið að vinna verkið með dyggri hjálp frænda minna. Og kofinn komst upp inn og upp af bænum. Þessi stórframkvæmd var fyrsta húsið sem ég byggði og ekki það ómerkilegasta og aldrei þreyttist frændi á að reyna að fá Ása byggingarfulltrúa til að taka út framkvæmdina, en þessi bygging stendur enn eftir meira en fjörutíu og fimm ár. Síðar myndaði ég ásamt frændum mínum veiðihóp til rjúpnaveiða og tilhlökkunin var jafnan mikil. Og veiðar voru alla tíð yndisauki hjá Þórði, eins og allir vita, en hann var líka mjög músíkalskur og lék sem organisti við kirkjurnar á Jökuldal um árabil auk þess sem hann annaðist tónlistarkennslu í skólanum, allt þar til hann fékk áfall árið 1996 og varð að láta af þessum störfum. Glöggt man ég þegar hann kom suður í endurhæfingu og ég hitti hann á spítalanum. Þá varð honum að orði: «Ég verð ekki lengi hérna, Pétur minn, ég þarf að komast sem fyrst heim til að geta spilað í kirkjunum.» 
Þórður var einnig kjötmatsmaður á Fossvöllum til margra ára og starfaði sem lögreglumaður um nokkurra ára skeið og eftirlitsmaður með hreindýraveiðum um tíma, en auk þessa var hann snillingur í öllu sem að vélum laut og gat haldið mótorum gangandi að því er virtist í hið óendanlega. Ég man til dæmis eftir því að í eitt skiptið sem ég kom austur að Hákonarstöðum hafði vatnskassahosa gefið sig en frænda varð ekki skotaskuld úr því að leysa þann vanda. Hann vafði hann með snæri og sú viðgerð dugði ekki aðeins á leiðinni suður heldur og drjúgum lengur. 
Við veiðifélagarnir höfðum það jafnan til siðs að halda eina veislu í hverri veiðiferð. Þá buðum við Þórði og Sillu í mat og reyndum þá að hafa eitthvert nýmeti á borðum sem við reiknuðum ekki með að stæði til boða dags daglega. Til dæmis grafna rjúpu, graflax og sitt hvað fleira og sáu snillingarnir Ásbjörn og Ásgeir um matseldina. Oft var skrítinn svipur á frænda, þegar hann prófaði kræsingarnar en athugasemdirnar voru ætíð gerðar af hans alkunnu kurteisi þó hann glotti stundum um leið. Eftir máltíðina var svo slegið á létta strengi, spilað á orgel, píanó eða harmoniku. Einn í veiðihópnum er mikill músíkant og kæmist hann ekki með var það jafnan fyrsta spurning Þórðar að spyrja hvort músíkantinn kæmi ekki og væri svarið neikvætt þótti honum það afar slæmt. Ennþá verra þótti honum þó ef Hákon sonur minn komst ekki, en með þeim var jafnan mjög kært. 
Ekki er hægt að tala um frænda nema nefna «Afa gamla». Þar var um að ræða gamlan pallbíll með stóru timburhúsi og teinafelgum og þessi gamli Ford gekk alla tíð eins og klukka í höndunum á Þórði. Farmal Cub var einnig til staðar á heimilinu og raunar var oft eins og maður væri að koma í heimsókn í fornbílaklúbb en Þórður var aldrei á þeim nótunum að henda því sem gamalt var, enda eins og áður sagði snillingur í að halda gömlum vélum gangandi. 
Þórður og Silla eignuðust sex börn og eru fjögur þeirra á lífi, en tvö látin, það elsta og yngsta. 
Alltaf var gott að koma í eldhúsið til Sillu þar sem jafnan var sælgæti í boði, ástarpungar, pönnukökur eða annað góðgæti og ekki liðu nema örfáar mínútur þar til komið var hlaðborð með hnallþórum og fleiru. Silla reyndist mér ætíð sem besta mamma og alltaf var hún tilbúin að hlusta á strákinn og leiðbeina á alla lund. Mikil hlýtur sorg hennar að vera enda var hjónaband þeirra Þórðar með afbrigðum farsælt og við hlið bónda síns stóð hún eins og klettur í blíðu og stríðu. Þau voru hætt búskap en við hlið þeirra bjuggu dóttirin Gréta og tengdasonurinn Páll myndarbúi. 
Það verður ærið öðruvísi að koma í Hákonarstaði nú, þegar Þórður er ekki til staðar en hans verður minnst hinn 14. október, það eitt er víst, þó ekki verði eins með spilamennskuna. Við félagarnir sendum bestu kveðjur til ykkar sem eftir sitjið. Þar mælum við allir einum rómi, ég, Ásbjörn, Ásgeir, Hákon og Guðmar Þór, en við feðgarnir verðum allir erlendis þegar útförin fer fram. Söknuður sækir að sjálfsögðu sárt á, en þó eru minningarnar bjartar og þær munu lifa. Við sendum ástvinum hans innilegar kveðjur og biðjum þeim blessunar Guðs. 
Pétur Jökull Hákonarson.
Við þökkum samfylgd á lífsins leið
þar lýsandi stjörnur skína. 
Og birtan himneska björt og heið 
hún boðar náðina sína. 
En alfaðir blessar hvert æviskeið 
og að eilífu minningu þína. 
(Höf. ók.) 
Þórður mágur minn er fallinn frá. Enginn er viðbúinn slíkum fregnum þótt heilsan hafi ekki verið sem best undanfarið og skarðið er nú stórt. Á slíkri stundu spretta minningarnar fram. 
Ég var bara sjö ára þegar Þórður kom á æskuheimili mitt á Akureyri. Hann hafði kynnst Sigrúnu fóstursystur minni og mér fannst mikið til hans koma. Hann spjallaði við mig eins og fullorðna fólkið, hlustaði á mig lesa mínútublöðin og ég fann strax hans góðu nærveru. Alla tíð síðan höfum við verið í nánum tengslum. 
Þau settust að á Hákonarstöðum, hans æskuheimili, stofnuðu fjárbú og komu upp stórri fjölskyldu. Margar ferðir fór ég til þeirra í sveitina sem barn og unglingur og alltaf var það sérstakt tilhlökkunarefni því daglegt líf var svo litríkt og skemmtilegt. Seinna fór ég oft með fjölskyldu mína þangað og við nutum þess að keyra með þeim um sveitirnar og fara inn á öræfin, hlusta á Þórð segja frá og lýsa stöðum, atburðum og náttúru á eftirminnilegan hátt. Börnin okkar kynntust lífinu og starfinu í sveitinni sem er þeim ógleymanlegur tími í minningunni. 
Þórður var afar skemmtilegur í samræðum. Hann var gamansamur og vel að sér á margvíslegum sviðum. Tónlistin var stór þáttur í lífi hans. Hann var organisti, tónlistarkennari og kórstjóri. Hann spilaði raunar hvar og hvenær sem tækifæri gafst og naut þess og var unun á að hlusta. 
Það hefur alltaf verið gestkvæmt á Hákonarstöðum og þau hjón einstaklega samhentir gestgjafar. Það voru ekki bara glæsilegar móttökur á heimilinu heldur var gestum ósjaldan boðið í veiðiferð eða náttúruskoðun af ýmsu tagi. Margir munu ylja sér við minningarnar um þann tíma. 
Þórður mágur minn var hress og bjartsýnn og tók af karlmennsku þeim líkamlegu áföllum sem hann hlaut síðustu árin. Og enn var hann ákveðinn að þjálfa sig upp eftir lærbrotið sem hann hlaut á pálmasunnudag, en skaparinn breytti stefnunni. Ég trúi að nú njóti ættingjarnir sem á undan eru gengnir tónlistarhæfileika hans í efstu hæðum. 
Við þökkum og minnumst samverustundanna með hlýhug og sendum systur minni og öllum ástvinum okkar innilegustu samúðarkveðjur. 
Sárt er vinar að sakna.
Sorgin er djúp og hljóð. 
Minningar mætar vakna. 
Margar úr gleymsku rakna. 
Svo var þín samfylgd góð. 
( Höf. ók.) 
Valdís og Jóhann.
Þegar við systkinin vorum að alast upp var mikið tilhlökkunarefni þegar til stóðu ferðalög á sumrin. Við fórum reglulega til Akureyrar að heimsækja móðurfjölskylduna, en stundum var Akureyrarferðin lengd og farið alla leið austur í Hákonarstaði. Það kunnum við börnin svo sannarlega að meta. Ferðin á þeim tíma fannst okkur frekar löng og erfið, holóttir malarvegir, beygjur og krókar. 
En á leiðarenda beið okkar endalaust ævintýri í sveitinni, borð svignuðu undan krásum og gestrisnin var einstök hjá Þórði og Diddu, fóstursystur mömmu. Þórður var barnelskur og hafði gaman af að leyfa litlu frændsystkinunum úr Hafnarfirðinum að aðstoða við hitt og þetta, fylgjast með þegar kýrnar voru mjólkaðar - og á þeim tíma voru nú ekki notaðar vélarnar - leika í gamla bílnum uppi á túni, sækja eggin hjá hænunum og gefa heimalningunum pela. Hann kenndi okkur að umgangast hreindýrskálfinn Urg sem var í fóstri nokkur árin á bænum, fór með okkur öllum í silungsveiði upp í vatnið á heiðinni og sýndi okkur hvernig skilvinda virkaði. En þó að nóg væri að brasa í sveitinni var Þórður alltaf rósemin sjálf. Manni fannst dagarnir líða alltof hratt - en samt var enginn að flýta sér og alveg óþarfi að líta of mikið á klukkuna. 
Þegar við systkinin urðum eldri komum við því miður sjaldnar, en eftir að ég eignaðist mann og börn hefur mér fundist yndislegt að heimsækja frændfólkið fyrir austan og geta leyft börnunum að upplifa alvöru sveit. Þórður var bóndi eins og börnum finnst bændur eiga að vera; útitekinn og mikill á velli, með sitt rólega fas og góðlega svip. En hann var svo miklu meira en bóndi. Hann var líka frábær tónlistarmaður og þá hæfileika hefur hann skilið eftir meðal afkomenda sinna sem flestir eða allir hafa mikla tónlistarhæfileika. Hann gat spilað hvaða lag sem var á orgelið sitt og var svo skemmtilega kíminn. Við erum rík að hafa fengið að kynnast Þórði og það hryggir okkur að hann skuli vera farinn frá okkur allt of snemma. Elsku Didda og fjölskylda, við sendum ykkur samúðarkveðjur á þessum erfiða tíma. 
Eyþór, Anna, Jón Örn og börn.
Af öðrum ólöstuðum hefur líklega enginn átt stærri þátt í tónlistaruppeldi Jökuldælinga síðustu áratugi en Þórður á Hákonarstöðum. Hann kenndi söng við Skjöldólfsstaðaskóla í áraraðir. Einnig undirbjó hann nemendur skólans undir tónlistar- og árshátíðir sem og jólaskemmtanir. Hann stjórnaði söng krakkanna og spilaði sjálfur undir á píanó. Færni hans og metnaður komu vel í ljós því honum var alls ekki sama hvernig tónlistarflutningur fór fram. Hann hafði vit á slíkum hlutum og vildi að þau verk sem hann kom að væru vel unnin. 
Þegar við hófum störf við skólann haustið 1992 tók Þórður, sem betur fer, vel í að halda áfram að kenna við skólann. Það var ekki ónýtt að eiga Þórð að. Hann kom einu sinni í viku til að kenna. Það voru ánægjulegir dagar því það var ekki nóg með að Þórður væri mikill tónlistarmaður hann var líka sérlega skemmtilegur. Tilsvör hans komu öllum að óvörum og voru oft krydduð kaldhæðni. Oft var því hlegið í eldhúsinu í Skjöldólfsstaðaskóla þegar Þórður fékk sér kaffi eftir kennslu. Margar sögur eiga eftir að lifa í minningunni. Þórður var vinur vina sinna og ætíð jafntryggur. Alltaf gaf hann sér tíma til að spjalla um lífið og tilveruna, spyrja frétta og láta sér annt um náungann. 
Þórður spilaði líka á harmoniku á böllum á Dalnum og tók virkan þátt í starfi Norðurhéraðskórsins. Auk þess var hann oft fenginn til að vera forsöngvari á þorrablótum. Var þá sama hvaða nefnd átti í hlut. Þórður var talinn sjálfsagður til verka þegar tónlist var annars vegar. Honum var margt til lista lagt, ekki aðeins á tónlistarsviðinu. Hann var laghentur mjög og eftir hann liggja ýmsir smíðisgripir. Þórður var samt fyrst og síðast bóndi. Hann bjó á Hákonarstöðum þar sem hann var uppalinn. Þar er ævistarf hans og fjölskyldunnar. 
Að leiðarlokum langar okkur að þakka góða viðkynningu og sendum aðstandendum hans og fjölskyldu samúðarkveðjur. 
Sigfús Guttormsson og 
Stefanía Ósk Sveinbjörnsdóttir.
