BLINDBYL gerði á vestanverðu landinu í gær og þurfti að kalla út björgunarsveitir og lögreglu til þess að aðstoða vegfarendur sem lentu í vandræðum, auk þess sem talsvert var um umferðaróhöpp. «Sannkallað páskahret og það af verri sortinni,» eins og einn viðmælandi Morgunblaðsins orðaði það.
Veðrið var lítið fara að ganga niður seint í gærkvöldi, en hafði þá fært sig suður og austur á bóginn. Mikil ofankoma var um vestanvert landið, en var eitthvað í rénun í gærkvöldi. Áfram var gert ráð fyrir hvassviðri í nótt og fram eftir degi áður en veður gengur niður með talsverðu frosti um allt land. 
Lokað undir Hafnarfjalli
Vegurinn undir Hafnarfjalli var lokaður í gærkvöldi vegna ófærðar. Þá var mjög hvasst þar og á Kjalarnesi. Meðalvindhraði var yfir 20 metrar á sekúndu og fór yfir 40 metra í hviðum, auk mikillar ofankomu. Voru björgunarsveitir kallaðar út frá Borgarnesi og Akranesi til að aðstoða fólk í vandræðum vegna ófærðarinnar, en vonir stóðu til að hægt yrði að opna veginn undir Hafnarfjall er líða tæki á kvöldið. 
Slæmt veður var á sunnanverðu Snæfellsnesi í gær og í gærkvöldi og mjög blint vegna skafrennings. Níu bílar fór út af veginum milli Vegamóta og Heydalsvegar vegna veðursins. Þá urðu tveir árekstrar einnig á svæðinu og nokkur slys á fólki. 
Hellisheiði var lokað í gærkvöldi vegna ofankomu og skafrennings og þungfært var orðið í uppsveitum Árnessýslu. Björgunarsveitin í Hveragerði aðstoðaði fólk sem hafði fest bíla sína á Hellisheiði. 
Veðurstofan spáir 3-10 gráðu frosti í dag og verður kaldast norðanlands. Á morgun hlýnar aftur og um helgina er spáð lægðagangi og umhleypingasömu veðri.
